     1	Fidnooahppi vuoigatvuođat ja geatnegasvuođat
     2	Dus lea vuoigatvuohta oažžut oahpahusa mearriduvvon oahppoplána mielde, muhto dus lea seammás geatnegasvuohta oassálastit aktiivvalaččat ulbmiliid juksamii ja oassálastit iežat oahppanbarggu plánemii ja árvvoštallamii. 
     3	Don galggat leat mielde ráhkadeamen buori bargobirrasa ja buriid bargodiliid. 
     4	Don galggat boahtit fága-/sváinnasiskosii, masa oahppofitnodat du almmuha. 
     5	Oahppoáigi lea mearriduvvon du oahpposoahpamušas fágii dábálaš bargoáiggi vuođul. 
     6	Don leat oahppofitnodaga bargi ja dus leat vuoigatvuođat ja geatnegasvuođat lágaid ja tariffasoahpamuša vuođul, ee. bargoáiggi  ja luomu. 
     7	Dus lea, nu mo buot eará bargiin, vuoigatvuohta oahppasoahpamuša lassin maiddái čálalaš bargosoahpamuššii oahppafitnodagain.
     8	Mo ohcamuš meannuduvvo?
     9	Jos leat ohcan oahpposaji, de don čujuhuvvot oahppofitnodagaide, main leat oahpposajit daid fágain, mat vuođđuduvvet dan joatkkaskuvlla prográmmasuorgái, maid don leat čađahan. 
    10	Fylkkagielda geahččala nu guhkás go vejolaš gaskkustit du dan fága oahppasajiide, masa leat ohcan. 
    11	Don sáhtát dattetge čujuhuvvot fitnodagaide, main leat oahppasajit fágain, maidda it leat ohcan, muhto maidda dus lea gelbbolašvuohta, ja oahppofitnodagaide iežat ruovttugieldda dahje ruovttufylkka olggobealde.
    12	Ohccit geat orrot heivemin oahpposadjái, sáhttet bovdejuvvot jearahallamii. 
    13	Danin lea hui mávssolaš ahte leat almmuhan rievttes čujuhusa ja mobiilanummira, ja ahte leat fáhtemis dan áigodagas, go sajit gaskkustuvvojit. 
    14	Eanaš fylkkain sáhtát gitta suoidnemánu 1. beaivvi rádjai logget siidui vigo.no (logge siidui MinID vehkiin) ja rievdadit čujuhusa ja mobiilanummira.
    15	Jos it váldde vuostá oahppofitnodaga fálaldaga, maid fylkkagielda lea dutnje gaskkustan, de dus ii leat vuoigatvuohta oažžut ođđa oahpposaji dahje skuvlaoahpahusfálaldaga seamma skuvlajagi.  
