SÁMEGIELLA NUBBINGIELLAN, SÁMEGIELLA 2 JA SÁMEGIELLA 3 - OAHPPOPLÁNA .

Fága ulbmil
Sámit leat okta álbmot vaikko orrot iešguđet riikkas, ja giella čatná sámiid oktii riikarájiid rastá. Sámegiella lea nanu sámi kulturguoddi ja sisttisdoallá oktasaš árvvuid, vásáhusaid ja máhtu. Sámegiella lea almmolaš giella Norggas, Ruoŧas ja Suomas ja lea ulbmil ahte sámegiella galgá bisuhuvvot ja ainovdánahttot boahtte buolvvaide. Seammás lea sámegiella unnitlogugiella Norggas, Ruoŧas, Suomas ja Ruoššas, ja gielladilli ja sámegiela eavttut eai leat ovttaláganat iešguđet guovlluin Sámis. Muhtin sámi servodagain lea sámegiella eanetlogu giella, muhto eará sámi servodagain lea sámegiella unnitlogugiella.   

Oahpahus sámegielas galgá leat mielde lahttudit mánáid ja nuoraid sámi kultuvrii ja servodateallimii, ja kulturipmárdus, gulahallan, oahppahábmen ja identitehtaovdánahttin leat guovddážis oahpaheamis. Oahpahus mii ovddida positiivvalaš guottuid sámegillii ja mii vuhtiiváldá dan máŋggalágan giella- ja kulturvalljivuođa maid sámi oahppit vásihit, addá ohppiide máŋggagielalaš ja -kultuvrralaš gelbbolašvuođa. Buorre sámegielgelbbolašvuohta lea deaŧalaš eaktu dasa ahte oassálastit sámi servodat- ja bargoeallimis ja addá vejolašvuođaid válljet oahpu ja barggu ja maid eallinagioahppama.

Fága sámegiella nubbingiellan galgá ovttas dárogielfágain bidjat vuođu ohppiid doaibmi guovttegielalašvuođa ovdánahttimii, ja leat mielde addime ovttaskas oahppái máhtu, movtta ja oadjebasvuođa válljet sámegiela gulahallangiellan. Deattuhettiin sámi kultuvrra guovddáš árvvuid, sáhttá fága maid čujuhit mainnalágiin sámi árvvuid sáhttá heivehit ja ainovdánahttit ođđa dilálašvuođaide ja rievdi áigái. Diehtu eará eamiálbmogiid ja kultuvrraid birra váikkuha dasa ahte olmmoš buorebut ipmirda  ja árvvusatná earáid, ja maid dasa ahte buorebut ipmirda iežas kultuvrra. 

Giellamáhttu ja giellaipmárdus ovdána aktiivvalaš giellageavahemiin. Dan dihte lea gulahallan ja olmmošlaš ovttasdoaibman guovddážis fágas ja muosáhusaiguin ja oassálastimiin ovdána oahppi njálmmálaš giella. Fága galgá movttiidahttit oahppi ovdánahttit buriid oahppanstrategiijaid ja kritihkalaš jurddašeami, ja movttiidahttit oahppi lohkan- ja čállinhálu ja buriid lohkan- ja čállindábiid ovdánahttit. Sámi girjjálašvuhtii ja iešguđet sámegielaide ja suopmaniidda oahpásnuhttin viiddida ohppiid iežaset ipmárdusa giella- ja kulturvalljivuođas sámi servodagain.

Ohppiin geain lea sámegiella nubbingiellan, eai leat seammalágan eavttut go oahpahallet giela. Muhtimiin leat sámegielarenat lagasbirrasis, muhto earát eai gula sámegiela earret go oahpahusas. Vai oahppit ovdánahttet sámegielgelbbolašvuođa buoremus lági mielde, de lea deaŧalaš ahte oahppit besset geavahit iešguđetlágan giellaarenaid. Sámegiella nubbingiellanfága sáhttá maid geavahuvvot reaidun eará fágaide vai nanne giellaoahpaheami. Dasa lassin leat sámegiel- ja dárogielfágas ollu oktasašoasit ja danne lea lagas ovttasbargu dan guovtti fága gaskka deaŧalaš.  

Fága váldooasit
Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan. 

Fága lea oktasašfága, mii gullá buot joatkkaoahpahusa oahppoprográmmaide. Oahpahusa galgá danin heivehit sierra oahppoprográmmaide vai dat livččii ohppiide nu relevánta go vejolaš.

Plána lea juhkkojuvvon 10 dássái. Buot 10 dásis leat juohke váldooasi gullevaš gelbbolašvuođamihttomearit.  

Bajilgovva váldoosiin:

Dássi	Váldooasit
1.- 10.
	Njálmmálaš gulahallan	Čálalaš gulahallan	Giella- ja kulturdiđolašvuohta 

Njálmmálaš gulahallan  
Njálmmálaš gulahallan váldooasis lea guldaleapmi ja hupman guovddážis. 
Sámegiela hupmat máksá gulahallat njálmmálaččat go oassálastá aktiivvalaččat earáiguin. Dát ovdána stoagadettiin, muosáhettiin, oahpadettiin, jurddašettiin, ovdanbuvttidettiin ja ovttastaladettiin earáiguin. Suokkardit ja ovdánahttit gielalaš rollaid repertoara, oahppat ođđa sániid ja doahpagiid dahká ahte oahppi sáhttá ieš sátnádit njálmmálaš teavstta ja albmanahttit iežas oaiviliid ja árvvoštallamiid. Go váldá atnui ođđa ja iešguđetlágan mediaid, de lassánit gielalaš hivvodagat fágaid ja fáttáid rastá. 

Čálalaš gulahallan
Dán váldooasis lea sáhka čálalaš gulahallamis, dat mearkkaša lohkat ja čállit sámegillii. Lohkan ja čállin leat buohtalas proseassat ovttaskas oahppi oahppamis. Lea sáhka das ahte ovdánahttit gálgga ipmirdit ja gávdnat oaivila sámegillii čállon teavsttain, ja ieš máhttit hábmet čálalaš teavsttaid sámegillii. Deaivvadit iešguđetlágan teavsttaiguin addá čiekŋudeami ja ipmárdusa mii lea vuođđun ovdánahttit ođđa jurdagiid ja gálgga reflekteredit, dulkot ja árvvoštallat teavsttaid. Lohkan ja guldaleapmi lea čoavdda ođđa muosáhusaide, viiddit sátneriggodahkii ja addá buori vuođu iežas teakstačállimii.

Giella- ja kulturdiđolašvuohta 
Dán váldooasis lea sáhka das ahte oaidnit čanastaga gaskkal giela ja kultuvrra. Árbevirolaš máhtu fievrredeapmi buolvvas bulvii lea deaŧalaš. Sámi máinnasteapmi, luođit, lávlagat ja sálmmat, diiddat ja sátnevádjasat, čáppagirjjálašvuohta, govva, filbma ja teáhter leat oasit kultuvrras mat gaskkustit máhtu ja árvvuid. Váldooassái gullá máhttu sámi giella- ja girjjálašvuođahistorjjá ja sámegielaid ja suopmaniid birra. Kultuvrralaš gelbbolašvuohta lea diehtit ja árvvus atnit kultuvrralaš ovttaláganvuođaid ja erohusaid sámi servodagain ja daid gaskkas.

Gelbbolašvuođamihttomearit dásiide juhkkojuvvon 
Sámegiella nubbingiellan oahppoplána lea huksejuvvon nu ahte leat gelbbolašvuođamihttomearit  mat leat juhkkojuvvon 10 dássái. Iešguđet dássi hukse ovddit dásiid ala. Oahppit sáhttet válljet guovtti molssaeavttu gaskkas, sámegiella 2 dahje sámegiella 3 mihttomearijoksama 10. jahkeceahkis, Jo3 studerenráhkanahtti oahppoprográmmain ja Jo2 fidnofágalaš oahppoprográmmain.  

Sámegiella 2
Dát molssaeaktu lea jurddašuvvon ohppiide geat ipmirdit veahá sámegiela, muhto eai hálddaš giela. Sii geat válljejit sámegiella 2, galget maŋŋel 10. jahkeceahki leat olahan 1.-7. dási gelbbolašvuođamihttomeriid . Maŋŋel Jo3 studerenráhkkanahtti oahppoprográmmas galget oahppit leat olahan 1.-10. dási gelbbolašvuođamihttomeriid . Oahppit geat čađahit visot 10 dási, sáhttet olahit čálalaš ja njálmmálaš sámegielgelbbolašvuođa, ja sis lea vejolašvuohta joatkit studeret alitoahpus gos sámegiella lea oahpahangiellan. 

Sámegiella 3
Dát molssaeaktu lea jurddašuvvon ohppiide geat eai máhte veaháge sámegiela go álget sámegieloahpahusain, ja danin soitet dárbbašit guhkit áiggi čađahit juohke dási. Sii geat válljejit sámegiella 3, galget maŋŋel 10. jahkeceahki leat olahan 1.-4. dási gelbbolašvuođamihttomeriid . Maŋŋel Jo3 studerenráhkkanahtti oahppoprográmmas galget oahppit leat olahan 1.-7. dási gelbbolašvuođamihttomeriid . Ohppiin lea vejolaš válljet sihtet go árvvoštallojuvvot ahte leat joksan sámegiella 2 gelbbolašvuođamihttomeriid  vai  sámegiella 3 gelbbolašvuođamihttomeriid . Skuvla galgá ohppiide fuomášuhttit dán vejolašvuođa ja movttiidahttit válljet sámegiel 2 loahppaárvvoštallama. Oahppit fertejit maŋemus lihtus válljet molssaeavttu 10. jahkeceahki álggus.   

13-jagi skuvlavázzin	Ceahkki	Gelbbolašvuođa-mihttomearit sámegiella 2	Gelbbolašvuođa-mihttomearit  sámegiella 3
Vuođđoskuvla	Maŋŋel 10. jahkeceahki 	Dássi 1-7	Dássi 1-4
Studeren-ráhkkanahtti oahppoprográmmat 	Maŋŋel Jo1	Dássi 1-8	Dássi 1-5
	Maŋŋel Jo2	Dássi 1-9	Dássi 1-6
	Maŋŋel Jo3	Dássi 1-10	Dássi 1-7
Fidnofágalaš oahppoprográmmat
	Maŋŋel Jo2	Dássi 1-8-* 	Dássi 1-5
	Maŋŋel lasáhusa oppalaš studeren-gelbbolašvuhtii 	Dássi 1-10	Dássi 1-7

*Fidnofágalaš oahppoprográmmain lea Jo1 ja Jo2 diibmolohku unnit go Jo1 studerenráhkkanahtti oahppoprográmmain. Gelbbolašvuođamihttomearit  mat leat merkejuvvon násttiin * 8. dásis, eai gusto fidnofágalaš oahppoprográmmaid ohppiide.  


Fága diibmolohku 
Diibmolohku lea almmuhuvvon 60-minuvtta ovttadahkan.

MÁNÁIDCEAHKKI 
1.-7. jahkecehkiin: 570 diimmu 

NUORAIDCEAHKKI
8.-10 jahkecehkiin: 

Molssaeaktu 1: 279 diimmu, gusto ohppiide geat eai vállje vierisgiela/gielalaš čiekŋudeami
Molssaeaktu 2: 222 diimmu, gusto ohppiide geat válljejit vierisgiela/gielalaš čiekŋudeami 

STUDERENRÁHKKANAHTTI OAHPPOPROGRÁMMAT
Jo1: 103 diimmu 
Jo2: 103 diimmu
Jo3: 103 diimmu

FIDNOFÁGALAŠ OAHPPOPROGRÁMMAT 
Jo 1: 45 diimmu
Jo 2: 45 diimmu  
 
LASÁHUS OPPALAŠ STUDERENGELBBOLAŠVUHTII FIDNOFÁGALAŠ OAHPPOPROGRÁMMAIN
Jo3: 219 diimmu 


Vuođđogálggat fágas
Vuođđogálggat leat integrerejuvvon gelbbolašvuođamihttomeriide  gos dat leat mielde ovdánahttime fágagelbbolašvuođa ja leat maid oassin das. Sámegiella nubbingielas ipmirduvvojit vuođđogálggat ná:

Máhttit njálmmálaččat ja čálalaččat ovdanbuktit sámegiella nubbingiellanfágas lea guovddážis sámegielgelbbolašvuođa ovdánahttimis. Dát gálggat leat deaŧalaš reaiddut giellabarggus go galgá ipmirdit ja geavahit giela ain eanet iešguđetlágan ja gáibideaddji oktavuođain. Njálmmálaš gálggaide gullá sihke máhttit guldalit ja máhttit  hupmat ja máhttit árvvoštallat ságastallamiid osiid máŋggabealat ságastallandilálašvuođas. Systemáhtalaš oahpahus iešguđetlágan njálmmálaš doaimmaiguin, lea mielde ovdánahttime njálmmálaš gálggaid. Čállin lea vuohki ovdánahttit ja struktureret fuomášumiid ja jurdagiid ja lea maid gulahallanmálle ja oahppanvuohki. 

Máhttit lohkat sámegiella nubbingiellanfágas lea oassi praktihkalaš giellagelbbolašvuođas ja mielddisbuktá ahte máhttá lohkat ipmárdusain, diđoštit ja reflekteret ain eanet gáibideaddji teavsttaid. Lohkangálgga ovdánahttin sámegiella nubbingielas nanne maid lohkangálgga oppalaččat. 

Máhttit rehkenastit sámegiella nubbingiellanfágas lea ovdánahttit doahpagiid, resonerema ja váttisvuođaid čoavdima. Ipmirdit sturrodagaid, hivvodagaid, meroštallamiid ja mihtidemiid lea maid oassi giellagelbbolašvuođas. 

Máhttit geavahit digitála reaidduid lea dárbbašlaš sámegiella nubbingiellanfágas vai sáhttá hálddašit ođđa teakstahámiid ja ovdanbuktimiid. Digitála gálga rahpá ođđa oahppanarenaid ja addá ođđa vejolašvuođaid lohkan- ja čállinoahpahusas, teavsttaid ráhkadeamis, komponeremis ja divodeamis. Dán oktavuođas lea deaŧalaš ovdánahttit kritihkalaš árvvoštallangálgga ja gáldogeavaheami. Digitála reaidduid geavaheapmi sáhttá doarjut ja ovdánahttit ohppiid gulahallangálggaid ja ovdanbuktimiid. 


Fága gelbbolašvuođamihttomearit 

Gelbbolašvuođamihttomearit  1. dási maŋŋel

Njálmmálaš gulahallan 
Oahpahusa mihttomearri lea ahte oahppi galgá máhttit
•	guldalit, stoahkat ja geahččaladdat sámegiela giellajienaiguin   
•	suokkardallat ja geahččaladdat sániiguin, jienaiguin, riimmaiguin ja hoahkamiiguin
•	dearvvahit, giitit ja muitalit gii son lea sámegillii  
•	dovdat álkis, árgabeaivválaš dili sániid, namaid, doahpagiid ja oanehis cealkagiid 
•	bidjat oktii álkis sániid oanehis cealkkan
•	lohkat sámegillii 1-20 rádjái, ja geavahit loguid gulahallamis 

Čálalaš gulahallan
Oahpahusa mihttomearri lea ahte oahppi galgá máhttit
•	geavahit sámi bustávaid ja geahččaladdat sámegiel sániiguin 
•	dovdat sámi bustávaid 
•	lohkat ja dovdat oanehis sániid

Giella- ja kulturdiđolašvuohta  
Oahpahusa mihttomearri lea ahte oahppi galgá máhttit
•	ságastallat sámegiela birra ja dan birra goas lea ávkkálaš máhttit sámegiela  
•	muosáhit ja dovdat giela luđiid, lávlagiid, sálmmaid, álkis muitalusaid, máidnasiid, govaid, spealuid, tv-prográmmaid ja digitála reaidduid bokte

Gelbbolašvuođamihttomearit  2. dási maŋŋel

Njálmmálaš gulahallan 
Oahpahusa mihttomearri lea ahte oahppi galgá máhttit
•	stoahkat, geahččaladdat ja bargat jietnademiin ja intonašuvnnain
•	guldalit ja ipmirdit álkis ságastallamiid ja muitalusaid 
•	muitalit juoidá iežas ja earáid birra sámegillii
•	oassálastit álkis beaivválaš ságastallamis mas geavaha  álkis dadjanmálliid nu ahte ipmirda earáid ja ieš ipmirduvvo 
•	ságastallat teavstta ja gova birra álkis dajaldagaiguin
•	lohkat sámegillii 1-100 rádjái ja geavahit loguid gulahallamis 

Čálalaš gulahallan
Oahpahusa mihttomearri lea ahte oahppi galgá máhttit
•	lohkat ja čállit álkis árgabeaisániid 
•	dovdat sániid ja dajaldagaid čállagiin
•	čállit diđožiid, sániid ja oanehis cealkagiid  
•	geavahit digitála reaidduid čállimis

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	guldalit ja oassálastit juoigamis, lávlla- ja sálbmalávlumis, riibmemis, hoahkamis ja divttaid ovdanbuktimis  
•	geavahit vahkkobeivviid, mánuid ja dan gávcci jahkodaga namahusaid  
•	ságastallat makkár sámegielsániid máhttá ja makkár dilálašvuođain geavaha sámegiela 
•	geavahit sámegiel bivttasnamahusaid ja muitalit iešguđetguovllu sámigávttiid ovttaláganvuođaid ja erohusaid  

Gelbbolašvuođamihttomearit  3. dási maŋŋel

Njálmmálaš gulahallan 
Oahpahusa mihttomearri lea ahte oahppi galgá máhttit
•	presenteret iežas ja muitalit iežas bearraša ja fulkkiid birra
•	ipmirdit ja muitalit álkis diđožiid, jearaldagaid ja dieđuid sámegillii 
•	guldalit ja ipmirdit ságastallamiid, dáhpáhusaid ja muitalusaid 
•	oassálastit ságastallamiin árgabeaivválaš diliid birra  
•	albmanahttit muosáhusaid ja vásáhusaid 
•	geavahit loguid go čilge hattiid, hivvodagaid ja sturrodagaid 

Čálalaš gulahallan
Oahpahusa mihttomearri lea ahte oahppi galgá máhttit
•	lohkat maŋŋálagaid sámi alfabehta ja dadjat sámi jietnadagaid 
•	lohkat ja ipmirdit diđožiid ja oanehis teavsttaid   
•	čállit beaivválaš dili birra dieđuid ja teavsttaid  
•	geavahit sátnegirjjiid, diehtobuktosiid,digitála reaidduid ja eará veahkkeneavvuid iežas giellaoahpahallamis 

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	válddahit iežas sámegiela oahpahallama ja ságastallat movt oahppat ođđa sániid 
•	suokkardallat ovttaláganvuođaid ja erohusaid sámegielas ja eará gielain  
•	ságastallat iežas vásáhusaid sámi mánáidgirjjálašvuođas ja sámi tv-prográmmain 
•	geavahit biepmu, biebmogálvvuid ja biebmoráhkadeami doahpagiid ja ságastit sámi borramušaid birra
•	geavahit almmiguovllu doahpagiid ja ságastallat sámi nástegovaid birra 

Gelbbolašvuođamihttomearit  4. dási maŋŋel

Njálmmálaš gulahallan  	
Oahpahusa mihttomearri lea ahte oahppi galgá máhttit
•	guldalit, ipmirdit ja máhttit ságastallat álkis ságastallamiid
•	geavahit sátnehivvodaga mii dárbbašuvvo árgabeaivválaš dilis 
•	geavahit loguid áiggi ja dáhtoniid muitaleamis
•	oassálastit ságastallamis geavatlaš bargguid birra skuvllas ja olggobeal skuvlla
•	oassálastit ságastallamis iežas muosáhusaid ja vásáhusaid birra
•	ovdanbuktit drámáin, rollaneavttašemiin ja improviseremiin 

Čálalaš gulahallan
Oahpahusa mihttomearri lea ahte oahppi galgá máhttit
•	lohkat iešguđetlágan šáŋra teavsttaid ja geavahit muosáhusaid fuomášupmin iežas barggus  
•	čállit teavsttaid mat muitalit, válddahallet dahje almmuhit čálli áddejumiid 
•	ovdanbuktit iežas teavsttaid earáide 
•	geavahit digitála reaidduid dieđuid ohcamis ja reaidun teavsttaid ráhkadit 
•	geavahit deaddiluvvon ja digitála sátnegirjjiid ja diehtobuktosiid

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	oassálastit iešguđetlágan doaimmain main sámegiella geavahuvvo ja ráhkadit ja ovdandivvut muitalusaid dan birra 
•	muosáhit ja muitalit drámá- ja teáhterčájáhusain   
•	geavahit luonddunamahusaid ja sámi báikenamaid 
•	geavahit iežas vásáhusaid ja teavsttaid mat muitalit guovtte- ja máŋggakultuvrralašvuođa birra  vuolggasadjin ságastallamii
•	oassálastit ságastallamis sámi árbevirolaš ealáhusaid birra

Gelbbolašvuođamihttomearit  5. dási maŋŋel

Njálmmálaš gulahallan 
Oahpahusa mihttomearri lea ahte oahppi galgá máhttit
•	guldalit earáid ovdanbuktimiid, jearahallat ja albmanahttit iežas jurdagiid ja oaiviliid 
•	geavahit giela aktiivvalaččat iešguđetlágan gielladilálašvuođain ja iešguđetlágan  oktavuođain ja doaimmain 
•	ságastallat áigeguovdilis dáhpáhusaid ja áššiid birra 
•	ipmirdit ja geavahit loguid geavatlaš dilálašvuođain
•	jorgalit njálmmálaččat álkis teavsttaid 

Čálalaš gulahallan
Oahpahusa mihttomearri lea ahte oahppi galgá máhttit
•	lohkat ja čállit iešguđetlágan šáŋra teavsttaid
•	čállit ja ovdandivvut vásáhusaid filbmageahččamis ja girjjálašvuođalohkamis 
•	ráhkadit muitalusaid main ovttastahttá teavstta ja gova  ja main geavaha digitála reaidduid
•	geavahit giellaoahpa ja teakstahuksema doahpagiid veahkkin iežas barggus 

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	geavahit árbevirolaš barggu ja ealáhusaid tearpmaid
•	ságastallat sámi dáiddašlájaid sisdoalu ja ovdanbuktinvugiid birra 
•	selvehit sámi mediaid 
•	lohkat eará kultuvrraid ja eará eamiálbmogiid teavsttaid ja muitalit iežas lohkanmuosáhusaid birra
•	geavahit doahpagiid mat čilgejit dálkki, dálkemearkkaid, muohttaga ja siivvu 

Gelbbolašvuođamihttomearit  6. dási maŋŋel

Njálmmálaš gulahallan
Oahpahusa mihttomearri lea ahte oahppi galgá máhttit
•	guldalit, ipmirdit ja oassálastit spontánalaš ságastallamiin  
•	ovdandivvut fágaidrasttideaddji fáttáid birra 
•	muitalit dáhpáhusaid ja muitalusaid birra
•	ságastallat oahpes ja áigeguovdilis fáttáid birra 
•	máhttit beaivválaš dili sániid  
•	geavahit doahpagiid mat gullet sámegiela lohkan- ja rehkenastinvuohkái

Čálalaš gulahallan
Oahpahusa mihttomearri lea ahte oahppi galgá máhttit
•	lohkat vissis meari iešguđetlágan teavsttaid
•	čállit muitaleaddji ja válddahalli teavsttaid 
•	árvvoštallat iežas ja earáid teavsttaid 
•	ságaskuššat teavsttaid iešguđetlágan diehtojuohkingálduin 
•	geavahit digitála reaidduid iežas giellaoahppamis 

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	ságastallat máŋggagielalašvuođa doahpaga birra ja muitalit makkár ovdamunit leat go lea máŋggagielalaš 
•	muitalit eará sámegielaid iešvuođaid birra
•	selvehit sámi organisašuvnnaid ja institušuvnnaid 
•	lohkat ja ovdandivvut eará eamiálbmogiid ja eará kultuvrraid girjjálašvuođas 

Gelbbolašvuođamihttomearit  7. dási maŋŋel

Njálmmálaš gulahallan
Oahpahusa mihttomearri lea ahte oahppi galgá máhttit
•	ipmirdit muitalusaid ja válddahallamiid sisdoalu
•	guldalit ja ipmirdit guhkit njálmmálaš ovdanbuktimiid váldosisdoalu
•	albmanahttit iežas vásáhusaid ja ákkastallat iežas oaiviliid 
•	ságastallat girjjálašvuođas ja geavahit guovddáš doahpagiid 

Čálalaš gulahallan
Oahpahusa mihttomearri lea ahte oahppi galgá máhttit
•	buvttadit iešguđetlágan áigumušaide teavsttaid ja geavahit iešguđetlágan váikkuhangaskaomiid teakstabarggus
•	geavahit deaŧaleamos riektačállinnjuolggadusaid 
•	geavahit giellaoahpa ja teakstahuksema vuođđodoahpagiid 
•	lohkat iešguđet guhkkosaš iešguđetlágan šáŋra teavsttaid, sihke originála ja jorgaluvvon čállosiid  
•	geavahit digitála reaidduid iežas teakstabarggus

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	válddahit movt giella rievddada dili, áiggi ja báikki mielde
•	muitalit muhtun iešvuođaid sámegiela suopmaniin ja sosioleavttain
•	válddahit sámegiela ja eará gielaid ovttaláganvuođaid ja erohusaid ja geavahit grammatihkalaš doahpagiid 
•	ságastallat ja albmanahttit estehtalaš muosáhusaid birra dáidaga ja duoji geahčadeamis 
•	selvehit sámi girjjálašvuođa ja dovddus čálliid birra ovdalaš ja dálá áiggis 

Gelbbolašvuođamihttomearit  8. dási maŋŋel

Njálmmálaš gulahallan
Oahpahusa mihttomearri lea ahte oahppi galgá máhttit
•	árvvoštallat ávkkálaš strategiijaid movt oahppat ođđa sániid ja dajaldagaid
•	hálddašit iešguđetlágan njálmmálaš ovdanbuktinvugiid
•	geavahit giela eanet ja eanet iešguđetlágan dilálašvuođain ja atnigoahtit ođđa sániid ja dajaldagaid 
•	álggahit ja jođihit digaštallamiid
•	jearahallat  ja refereret 

Čálalaš gulahallan
Oahpahusa mihttomearri lea ahte oahppi galgá máhttit
•	lohkat ja ovdandivvut iešguđetlágan fágateavsttain 
•	čállit teavsttaid geavahettiin iešguđetlágan gálduid ja váikkuhangaskaomiid 
•	viidásit fievrredit dieđuid iešguđetlágan gálduin ja mediain  
•	geavahit digitála reaidduid iežas teavsttaid ovdanbuktimis ja almmuheamis  
•	lohkat vissis meari iešguđetlágan teavsttaid, ovdanbuktit jurdagiid, dulkot ja reflekteret sisdoalu, hámi, ulbmila ja temá birra* 

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	selvehit movt sámegiella rievdá internašunaliseremiin ja eará gielaid váikkuhemiin 
•	selvehit movt ođđa tearpmat šaddet dahje ráhkaduvvojit
•	ságastallat bargoeallima ja fidnuid birra
•	digaštallat ođđasiid ja áigeguovdilis dáhpáhusaid 
•	suokkardit ja čilget sámi muitalanárbevieruid birra
•	gulahallat guovddáš dáhpáhusaid birra mat gullet giellaguovllu historjái *
•	selvehit sámegiela girjjálašvuođahistorjjá *

Gelbbolašvuođamihttomearit  9. dási maŋŋel

Njálmmálaš gulahallan
Oahpahusa mihttomearri lea ahte oahppi galgá máhttit
•	ieš álggahit, joatkit ja loahpahit ságastallama, geavahit iešguđetlágan strategiijaid nu ahte gulahallan doaibmá  
•	digaštallat, ákkastallat ja albmanahttit iežas oaiviliid ja jurdagiid  
•	válddahit ja árvvoštallat iežas ovdáneami sámegiela oahpahallamis
•	gávnnahit gielalaš erohusaid ja ovttaláganvuođaid sámegiela ja dárogiela huksehusain 
•	muitalit movt njálmmálaš giella earrána čálalaš gielas 

Čálalaš gulahallan
Oahpahusa mihttomearri lea ahte oahppi galgá máhttit
•	lohkat, dulkot ja reflekteret vissis meari ođđa teavsttaid sisdoalu, hámi ja ulbmila 
•	buvttadit ja ovdanbuktit iežas teavsttaid 
•	geavahit iešguđetlágan ovdanbuktinmálliid iežas barggu ovdanbuktimis 
•	čállit čáppagirjjálašvuođa ja áššeprosateavsttaid 
•	jorgalit teavsttaid sámegillii 
•	gulahallat digitála reaidduid bokte

Giella- ja kulturdiđolašvuohta 
Oahpahusa mihttomearri lea ahte oahppi galgá máhttit
•	ságaskuššat mat váikkuhit giellageavaheami áiggi čađa
•	selvehit sámegiela sajádaga suoma-ugralaš giellajoavkkus 
•	geavahit mediaid iežas giellabarggus 
•	digaštallat ođđasiid ja áigeguovdilis dáhpáhusaid Sámis 
•	ságaskuššat nuorra olbmuid eallinvuogi, ovttastallanmálliid, eallinoainnuid ja árvvuid dán áiggi Sámis 

Gelbbolašvuođamihttomearit  10. dási maŋŋel

Njálmmálaš gulahallan
Oahpahusa mihttomearri lea ahte oahppi galgá máhttit
•	hálddašit ollu sániid ja ovdanbuktit njálmmálaččat máŋggaládje ja heivvolaččat dilálašvuhtii 
•	selvehit mii váikkuha gulahallama, ja movt dan máhtu sáhttá geavahit go bargá gielain ja teavsttain
•	árvvoštallat ja geavahit iešguđetlágan guldalanstrategiijaid heivehuvvon ulbmiliidda ja dilálašvuođaide 
•	selvehit gielalaš ovttaláganvuođaid ja erohusaid sámegielas ja dárogielas 
•	struktureret iežas giela iešguđet dárbbuide 
•	refereret sártniid ja logaldallamiid

Čálalaš gulahallan
Oahpahusa mihttomearri lea ahte oahppi galgá máhttit
•	válljet buriid lohkanstrategiijaid iešguđetlágan teavsttaid lohkamii 
•	lohkat, ságaskuššat ja buohtastahttit boares ja ođđa sámegiel teavsttaid 
•	ovdandivvut čálalaš barggu man vuolggasadji lea girjjálašvuođa čiekŋudeapmi 
•	árvvoštallat iežas čálalaš barggu ja iežas čálalaš gulahallama ovdáneami 
•	geavahit fágaiguoski terminologiija válddahaladettiin giela hámiid ja struktuvrra 
•	geavahit hálddahuslaš doahpagiid gulahaladettiin almmolaš ásahusaiguin 
•	geavahit iešheanalaččat máŋggalágan digitála reaidduid ja eará veahkkeneavvuid 

Giella- ja kulturdiđolašvuohta
Oahpahusa mihttomearri lea ahte oahppi galgá máhttit
•	ovdandivvut ja buohtastahttit vissis meari sámi ja eará kultuvrraid girjjálašvuođas 
•	selvehit sámegiela giellahistorjjá váldoosiid
•	čilget movt gielat ja kultuvrrat Sámis deaivvadit ja gilvalit ja movt iežas giella ja kultuvra váikkuhuvvo ja rievdá go lea oktavuohta earáiguin 
•	selvehit sámi mediahistorjjá váldoosiid
•	digaštallat movt iešguđet mediat doibmet diehtojuohkingáldun ja movt dat váikkuhit min kulturipmárdussii 
•	ságaskuššat ja ovdandivvut historjjálaš ja áigeguovdilis dáhpáhusaid Sámis 


Árvvoštallan fágas 		

Loahppaárvvoštallama mearrádusat:
 
Oppalašárvosáni árvvoštallan - sámegiella 2
Jahkeceahkki	Ortnet
10. jahkeceahkki 
	Oahppit galget oažžut guokte oppalašárvosáni, ovtta  sámegielas 2 čálalaš ja ovtta sámegielas 2 njálmmálaš. 
Jo2 fidnofágalaš oahppoprográmmat 	Oahppit galget oažžut guokte oppalašárvosáni, ovtta  sámegielas 2 čálalaš ja ovtta sámegielas 2 njálmmálaš.
Jo3 studerenráhkkanahtti oahppoprográmmat
Lasáhus oppalaš studerengelbbolašvuhtii 	Oahppit galget oažžut guokte oppalašárvosáni, ovtta  sámegielas 2 čálalaš ja ovtta sámegielas 2 njálmmálaš.

Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas.  

 Oppalašárvosáni árvvoštallan - sámegiella 3
Jahkeceahkki	Ortnet
10. jahkeceahkki 
	Oahppit galget oažžut guokte oppalašárvosáni, ovtta  sámegielas 3 čálalaš ja ovtta sámegielas 3 njálmmálaš.
Jo2 fidnofágalaš oahppoprográmmat 	Oahppit galget oažžut guokte oppalašárvosáni, ovtta  sámegielas 3 čálalaš ja ovtta sámegielas 3 njálmmálaš.
Jo3 studerenráhkkanahtti oahppoprográmmat
Lasáhus oppalaš studerengelbbolašvuhtii 	Oahppit galget oažžut guokte oppalašárvosáni, ovtta  sámegielas 3 čálalaš ja ovtta sámegielas 3 njálmmálaš.

Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas.  

Eksámen  sámegiella 2 - oahppit
Jahkeceahkki  	Ortnet  
10. jahkeceahkki
	Oahppit sáhttet vuorbáduvvot sámegiella 2 čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot sámegiella 2 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. 
Jo2 fidnofágalaš oahppoprográmmat
 	Oahppit sáhttet vuorbáduvvot sámegiella 2 čálalaš eksámenii. Čálalaš eksámen ráhkaduvvo ja sensurerejuvvo báikkálaččat. Oahppit sáhttet maid vuorbáduvvot sámegiella 2 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. 
Jo3 studerenráhkkanahtti oahppoprográmmat  
Lasáhus oppalaš studerengelbbolašvuhtii 
	Oahppit sáhttet vuorbáduvvot sámegiella 2 čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot sámegiella 2 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat.

Eksámen  sámegiella 3 - oahppit
Jahkeceahkki  	Ortnet  
10. jahkeceahkki
	Oahppit sáhttet vuorbáduvvot sámegiella 3 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. 
Jo2 fidnofágalaš oahppoprográmmat
 	Oahppit sáhttet vuorbáduvvot sámegiella 3 čálalaš eksámenii. Čálalaš eksámen ráhkaduvvo ja sensurerejuvvo báikkálaččat. Oahppit sáhttet maid vuorbáduvvot sámegiella 3 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat.  
Jo3 studerenráhkkanahtti oahppoprográmmat  
Lasáhus oppalaš studerengelbbolašvuhtii 
	Oahppit sáhttet vuorbáduvvot sámegiella 3 čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot sámegiella 3 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat.  


Eksámen-  privatisttat 
Jahkeceahkki	Ortnet
10. jahkeceahkki
	Geahča rávisolbmuid vuođđoskuvlaoahpahusa gustovaš ortnega.
Jo2 fidnofágalaš oahppoprográmmat
 
	Privatisttat galget váldit sámegiella 2 dahje sámegiella 3 čálalaš ja njálmmálaš eksámeniid. Čálalaš eksámen ráhkaduvvo ja sensurerejuvvo báikkálaččat. Njálmmálaš eksámen ráhkaduvvo ja sensurerejuvvo báikkálaččat. 
Jo3 studerenráhkkanahtti oahppoprográmmat  
Lasáhus oppalaš studerengelbbolašvuhtii 
	Privatisttat galget váldit sámegiella 2 dahje sámegiella 3 čálalaš ja njálmmálaš eksámeniid. Čálalaš eksámen ráhkaduvvo ja sensurerejuvvo guovddáš ásahusain. Njálmmálaš eksámen ráhkaduvvo ja sensurerejuvvo báikkálaččat. Sámegiella 2 eksámen fátmmasta 1.-10. dásiid. Sámegiella 3 eksámen fátmmasta 1.-7. dásiid.

Árvvoštallama oppalaš mearrádusat leat oahpahuslága láhkaásahusas.




