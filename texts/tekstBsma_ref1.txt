     1	Lïerehtæjjan reaktah jïh dïedth
     2	Dov lea reakta dam lïerehtimmiem åadtjodh maam learoesoejkesje vïhteste, men seamma tïjjen dïedtem åtnah eadtjohkelaakan meatan årrodh dov jïjtse lïerehtimmiebarkoem soejkesjidh jïh vuarasjidh.
     3	Datne edtjh  viehkiehtidh aktem hijven barkoebyjresem jïh hijven barkoetsiehkieh sjugniedidh. 
     4	Datne tjoerh båetedh dan faage-/svennepryövenassese, mïsse learoesïelte  lea bieljelamme datne edtjh vaeltedh.  
     5	Man guhkiem dov learoetïjje vaasa lea vihtiestamme dov learoelatjkosne akten iemie barkoetïjjen mietie faagesne.
     6	Datne leah learoesïelten barkije dej  reaktajgujmie jïh dïedtigujmie  mah leah laaki jïh tariffelatjkoej mietie, gaskem jeatjah barkoetïjjen jïh eejehtallemen bïjre. 
     7	Lissine learoelatjkose dle datne maahtah, goh gaajhkh jeatjah barkijh, aktem tjaaleldh barkoelatjkoem learoesïeltine krïevedh.
     8	Guktie ohtseme gïetesåvva?
     9	Jis datne learoesijjiem ohtseme, dellie sæjhta datnem dejtie  learoesïeltide  vuesiehtidh  mah learoesijjieh utnieh dejnie faagine mah bigkieh dan programmesuarkan jåarhkeskuvlesne, mestie datne båatah. 
    10	Fylhketjïelte sæjhta dan  gåhkese gåarede, pryövedh datnem learoesijjide vuesiehtidh aktene faagesne maam ohtseme. 
    11	Læjhkan maahta datnem sïeltide vuesiehtidh, mah learoesijjieh utnieh aktene faagesne maam  ih leah ohtseme, men mesnie maahtoem åtnah, jïh learoesïeltide mah leah dov hïejmetjïelten jallh årromefylhken ålkolen.
    12	Sjyöhtehke ohtsijh maehtieh byjrehtæmman bööresovvedh. 
    13	Dannasinie lea joekoen vihkeles datne reaktoe årromesijjiem/adressem jïh mobïjlenummerem vadtah, jïh datnem gåarede jaksedh dan boelhken gosse learoesijjieh vadtasuvvieh. 
    14	Dejnie jeanatjommes fylhkine maahtah snjaltjen 1. biejjien raajan tjaangedh sæjrosne  vigo.no  (tjaangh viehkine MinID), jïh årromesijjiem jïh mobïjlenummerem jarkelidh.
    15	Jis ih sïjhth  faalenassem aktede learoesïelteste dåastodh, maam fylhketjïelte dutnjien faalehtamme,  dellie ih maehtieh orre learoesijjiem jallh faalenassem lïerehtimmien bïjre  krïevedh seamma skuvlejaepien.  
