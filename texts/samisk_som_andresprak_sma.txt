SAEMIEN MUBPIEGÏELINE, 
SAEMIEN 2 JÏH SAEMIEN 3 - LEAROESOEJKESJE

Faagen ulmie 

Saemieh leah akte åålmege jalhts joekehts laantine orre, gïele dïhte åålmegidie raasti dåaresth ektede. Saemien gïele kultuvrem guadta jïh dan leah aaj vihkeles aarvoeh, dååjrehtallemh jïh maahtoeh. Saemien gïele byjjes gïele Nöörjesne, Sveerjesne jïh Såevmesne jïh ulmie lea, saemien gïelem galka båetije boelvide vaarjelidh jïh evtiedidh. Seamma sïenten saemien gïele unnebelåhkoen gïele Nöörjesne, Sveerjesne, Såevmesne jïh Russlaantesne. Dïhte saemien gïeletsiehkie ij leah seammalaakan gaajhkene dajvine Saepmesne. Naan saemien sïebredahkine saemien jienebelåhkoen gïele leah, jïh naan sïebredahkine saemien unnebelåhkoen gïele leah. 

Saemien maanah jïh noerh gelkieh ööhpehtimmien tjïrrh saemien kultuvrasse jïh sïebredahkese tjaangedh. Kultuvrem lïeredh guarkedh, soptsestidh, identitetem nænnoestidh jïh evtiedidh leah daerpies boelhkh ööhpehtimmesne. Ööhpehtimmie maam buerie åssjalommesh saemien gïelese reesie, galka joektehts learohki gïelh jïh kultuvrh vaarjelidh. Gosse nimhtie learoehkidie garmerdidh, dovne learohki gïelem jïh kultuvrem nænnoste, mij lea daerpies maahtaldahke gosse sïebredahkesne meatan årrodh jïh åadtjodh abpe jielemem lïeredh.Gosse buerie gïelemaahtoeh, jienebh nuepieh utnieh gosse barkedh jïh lohkedh. 

Faage saemien mubpien gïeline galka daaroen faagine ektesne maadtojne årrodh gosse galka learohki guektiengïelevoetem evtiedidh jïh fïereguhtide learoehkidie skreejrehtidh vielie maahtoeh tjöönghkedh, ïedtjem jïh tjirkesvoetem åadtjodh nimhtie buerebelaakan dovne njaalmedh jïh tjaaleldh gïelem nænnoste, evtede jïh gorrede. Jis dejtie jarnges saemien vuekide, voetide vaarjelieh, faage maahta otnjegem vuesiehtidh guktie saemien vuekieh jïh voeth maehtieh vijriebasse orre sïebredahketsiehkide evtiedidh. Maahtoeh tjöönghkedh jeatjah aalkoealmetji bïjre maahta buerebelaakan jeatjabidie guarkedh jïh vuavkasjidh, badth destie aaj jïjtsh kultuvrem buerebelaakan maahta guarkedh. 
  
Gïelemaahtoe jïh gïelegoerkesimmie evtede gosse gïelem åådtje dååjrehatalledh. Dannasinie gaskesadteme jïh guktie edtja dåemiedidh dennie faagen jarngesne, jïh dååjrehtalleme jïh åadtjodh meatan årrodh, learohki gïelem maahta evtiedidh..Faage galka fïereguhtem learohkem skreejrehtidh guktie buerebelaakan gïelem jïh teekstem evtede. Faage gaalka buerie lïeremevuekieh skreejrehtidh, learohkem lïeredh jïjtje ussjedidh jïh tjaelemem jïh lohkemem iedtjeldehtedh. Saemien lidteraturine jïh joekehts saemien gïele- jïh smaaregigujmie åahpenidh, gelkieh learohkh guarkedh man gellielaaketje saemien gïele jïh kultuvre saemien sïebredahkine lea.  

Learohkh mah saemien mubpinegïeline luhkieh ovmessie raajeste aelkieh. Muvhth saemiengïelem voengesne guvlieh, mubpie jis vaeniem saemiem guvlieh, barre ööpehtimmien tjïrrh. Jis galka buektiehtidh learohki gïelemaahtaldahkem bueriedidh, bööremes learohkh maehtieh gïelem utnedh joekehts lehkine. Saemien mubpiengïeline maahta viehkiefaage mubpide faagide årrodh jïh nemhtie gïeleööpehtimmiem stinkesdehtedh. Saemien jïh daaroen faageh utnieh jïjnje seamma, juktie vihkeles dah faagh ektesevyöki berkieh. 

Faagen åejvieboelhkh
Faage lea åejvieboelhkine juakaldihkie, guktie maahtaldahkeulmine tjaaleme. Åejvieboelhkh ektesne govlesuvvieh. 

Faage akte ektiefaage gaajhkide ööhpehtimmie-programmide jåarhke-lïerehtimmesne.
Edtja dan åvteste lïerehtimmiem darjodh dan sjyöhtehke goh gåarede learohkidie, 
gosse dam sjïehtede dejtie ovmessie ööhpehtimmie-programmide.

Soejkesje lea 10 daltesi mietie juakaldihkie. Fïerhtene åejvieboelhkine maahtaldahke-ulmieh tjaalasovveme. 

Åejvieboelhkh:
Daltese	Åejvieboelhkh

1.- 10.
	Njaalmeldh gaskesadteme	
Tjaaleldh gaskesadteme
	
Gïelen jïh kultuvren bïjre daejredh

Njaalmeldh gaskesadteme
Åejvieboelhkesne njaalmeldh gaskesadteme galka maehtedh goltelidh jïh soptsestidh. Gosse saemiestidh galka dellie maehtedh jeatjebijgujmie gelline jïh joekehts lehkine soptsestidh. Stååkedimmien, deahpadimmien, learoen, vuesiehtimmien tjïrrh jïh jeatjebigujmie årrodh galka gïelem lïeredh. Gïehtjedidh jïh orre baakoeh lïeredh learohke galka njaalmeldh jïh tjaaleldh teeksth darjodh gusnie jïjtse våajnoem buakta. Gosse orre jïh joekehts medijah åtnalgåvva, gïelem faagi jïh aamhtesi rastah evtede. 

Tjaaleldh gaskesadteme 
Åejvieboelhkesne tjaaleldh gaskesadteme galka saemien maehtedh lohkedh jïh tjaeledh. Learohke seamma sïenten leara lohkedh jïh tjaeledh. Galka saemien teeksth lïeredh guarkedh jïh aaj jïjtje teeksth darjodh. Gosse joekehts teeksth gaavna, destie orre åssjalommesh åådtje jïh aaj buerebelaakan teekstide guarka, vierhtede jïh jarkoste. Lohkedh jïh goltelidh jarngesne gosse orre domtsassh åadtjoeh, orre baakoeh lïeredh jih gosse galka jïjtje tjaeledh.       

Gïelen jïh kultuvren bïjre daejredh 
Daennie åejvieboelhkesne galka lïeredh vuejnedh kultuvrem gïelen muhteste jïh gïelem kultuvren muhteste. Aerpien maahtoe boelveste boelvide sirtedh lea jarngesne. Saemien soptsestimmievuekie, vuelieh, laavlomh jïh saalmh, dïejvesh, heevehtslidteraturh, guvvieh, jielijeguvvie jïh teatere leah bielieh kultuvreste mejtie maahtoeh jïh vierhtieh åvtese buektieh. Åejvieboelhkesne galka lïeredh saemien gïelen bïjre, lidteraturehistorijen bïjre jïh maahtoeh saemien gïeli jïh smaareh-tjïerti bïjre. Gosse maahtoeh kultuvren bïjre åtna, galka dellie sinsitnien kultuvri bïjre maehtedh jïh destie sinsitniem vuavkasjidh.   

Daltesi maahtaldahkeulmieh  

Soejkesje saemien mubpinegïeline lea 10 daltesi mietie juakaldihkie. Dah joekehts daltesh ektesne govlesuvvieh. Learohkh maehtieh veeljedh magkeres lohkehtimmiem sijhtieh, Saemien 2 jallh Saemien 3 gosse gelkieh 10 tsiehkien ulmide jaksedh.Gosse gelkieh Jå3 studijeryöjredimmie ööpehtimmieprogrammi ulmieh jaksedh jïh gosse gelkieh Jå2 barkoefaagi ööhpehtimmieprogrammi ulmieh eevtjedh jaksedh.  

Saemien 2
Daate learoe learoehkidie guhth ånnetji saemien maehtieh, læjhkan eah dam gïelem maehtieh. Saemien 2 gelkieh learohkh maahtaldahkeulmide jaksedh mah 1-7 daltesinie, 10 jaepietsiehkien mietie.Learohkh gelkieh aaj maahtaldahkeulmide jaksedh mah 1-10 daltesinie dan  Jå 3 studijeryöjredimmie ööpehtimmieprogrammen mietie. Dah learohkh mah gaajhki luhkie daltesi ulmide jakseme, gïelemaahtaldahkem jeksieh, dovne njaalmeldh jïh tjaaleldh jïh nuepiem utnieh jïllebe daltesisnie lohkedh gusnie ööpehtimmiegïele saemien lea. 

Saemien 3
Daate learoe learoehkidie guhth eah maam saemien maehtieh gosse ööpehtimmine aelkieh, jïh dan åvtese daarpehtieh buerebe astoem gïeline fïereguhtene daltesinie barkedh. Learohkh gelkieh maahtaldahkeulmide jaksedh mah 1-4 daltesinie 10 jaepietsiehkien mietie. Learohkh gelkieh aaj maahtaldahkeulmide jaksedh mah 1-7 daltesinie Jå 3 studijeryöjredimmie ööpehtimmieprogrammen  mietie.  Learohkh maehtieh  veeljedh mejtie gelkieh sijjide vierhtiedidh maahtaldahkeulmiej mietie dennie saemien 2 jallh saemien 3 . Skuvle tjoevere learoehkidie bievnedh, nuepiem utnieh vierhtiedidh saemien 2 mænngan. Learohkh tjoeverieh dam nænnoestidh joe 10 jaepietsiehkien aalkoevisnie. 

13- jaepien skuvleboelhke 	Tsiehkieh	Maahtaldahke- krïebpesjimmie   saemien 2	Maahtaldahke- krïebpesjimmie   saemien 3
Maadthskuvle  	10 jaepietsiehkien  mænngan  	1-7 daltese	1-4 daltese
studijeryöjredimmie ööpehtimmieprogrammh 	Jå1 mænngan	1-8 daltese	1-5 daltese
	Jå2 mænngan	1-9 daltese	1-6 daltese
	Jå3 mænngan	1-10 daltese	1-7 daltese
Barkoefaagi
ööpehtimmieprogrammh	Jå2 mænngan	1-8-* daltese	1-5 daltese
	Lissiehtahken mænngan daamhts studijemaahtaldahkese 
	1-10 daltese	1-7 daltese

*Barkofaagi ööpehtimmieprogramminie vaenebe tæjmoeh Jå1 jïh Jå2 goh Jå1 studijeryöjredimmie ööpehtimmieprogramminie. Eah leah maahtaldahkeulmieh mejtie naestine * 8 daltesisnie mïerhkesjamme learoehkidie gieh baarkoefaagi ööpehtimmieprogrammidie veeljeme. 

Man gellie tæjmoeh 
Man gellie tæjmoeh leah 60-minuhti mietie tjaalasovveme: 

MAANAJTSIEHKINE 
1.–7. jaepietsiehkine: 570 tæjmoeh 

NOERITSIEHKINE
8.–10. jaepietsiehkine: 
Molsehthlaakan 1: 279 tæjmoeh, learoehkidie guhth eah leah ammesgïelem veeljeme 
Molsehthlaakan 2: 222 tæjmoeh, learoehkidie, guhth ammesgïelem veeljieh 

STUDIJERYÖJREDIMMIEN ÖÖPEHTIMMIEPROGRAMMH 
Jå1: 103 tæjmoeh
Jå2: 103 tæjmoeh
Jå3: 103 tæjmoeh 

BARKOEFAAGI ÖÖPEHTIMMIEPROGRAMMH
Jå1: 45 tæjmoeh
Jå2: 45 tæjmoeh 
 
LISSIEHTAHKE  DAAMHTS STUDIJEMAAHTALDAHKESE 
BARKOEFAAGI ÖÖPEHTIMMIEPROGRAMMH   
Jå3: 219 tæjmoeh 

Faagen maadth maahtoeh 

Maadth maahtoeh leah maahtaldahkeulmine tjaalasovveme, gusnie galka evtiedidh lïeredh jïh galka boelhkine faagemaahtaldahkine årrodh. Learoesoejkesjisnie saemien mubpiegïeline daah maahtaldahkeulmieh leah:  

Maehtedh soptsestidh jïh tjaeledh saemien mubpiegïeline vihkeles gosse galka saemien gïelemaahtaldahkem evtiedidh. Dah maahtoeh vihkeles vierhtieh gosse galka gïelem guarkedh jïh utnedh joekehts tsiehkine. Njaalmeldh maahtoeh leah goltelidh, soptsestidh jïh guarkedh man bïjre soptsestieh. Joekehts darjomi tjïrrh galka gïelem lïeredh soptsestidh, goltelidh jïh guarkedh. Tjaeledh aaj vihkeles gosse åssjalommesh jïh eajhnah evtiedidh jïh öörnedh. Dïhte aaj gaskesadtemevuekie jih lïerehtæmman vuekie. 

Maehtedh lohkedh saemien mubpiegïeline lea akte bielie eensi gïelemaahtaldahkese. Dellie tjoevere guarkedh, gïehtjedidh jïh ussjedadtedh gosse barkoes teeksth låhka. Lohkememaahtoem evtiedidh saemien mubpiegïeline lohkemem nænnoste. 

Maehtedh ryöknedh saemien mubpiegïeline  buejhkiehtimmiem evtede lïeredh, ussjedadtedh jïh dåeriesmoerh tjuevtedh. Guarkedh ståaroeh, ryöknemh, vuepsieh jïh man jïjnje leah, aaj boelhkh gïelemaahtaldahkesne.  

Maehtedh digitale vierhtieh utnedh saemien mubpiegïeline daerpies gosse orre barkoevuekiej mietie buektiehtidh tjaeledh. Digitale maahtoe orre lïerehtimmievuekieh buakta jïh aaj orrre nuepieh lohkeme- jïh tjaelemeööpehtæmman vadta, gosse galka teekstsh darjodh jïh jeatjahtehtedh. Daesnie vihkeles eensilaakan gaaltijide vierhtiedidh jïh laejhtedh gosse dejtie galka utnedh. Digitale vierhtieh maahta learohken gaskesadtememaahtoem jïh vuesiehtimmiem dåarjodh jïh evtiedidh. 

Faagen maahtaldahkeulmieh 

1. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	goltelidh, stååkedidh jïh voejhkelidh saemien gïeletjoejenassigujmie  
•	gïehtjedidh jïh voejhkelidh baakoej tjoejenassi, rijmi jïh raajroejgujmie 
•	buarestehtedh, gijhtedh jïh jïjtjemse saemien åehpiedehtedh  
•	aelhkies baakoeh, nommh, jïh åenehks raajesh beajjetji tsiehkine maehtedh 
•	aelhkies baakoeh åenehks raajesidie darjodh  
•	ryöknedh 1-20 saemien, jïh taallide utnedh gosse soptsestidh  

Tjaaleldh gaskesadteme 
Lohkehtimmien ulmieh leah;  learohkh  gelkieh
•	baakoeh utnedh jïh voejhkelidh saemien baakoejgujmie 
•	saemien baakoeh maehtedh 
•	lohkedh jïh åenehks baakoeh maehtedh 

Gïelen jïh kultuvren bïjre daejredh  
Lohkehtimmien ulmieh leah; learohkh gelkieh
•	soptsestidh saemien gïelen jïh tsiehkiej bïjre gusnie daerpies saemien maehtedh 
•	dååjrehtalledh jïh gïelem aajhtsedh vuelien, laavlomi, saalmi, aelhkies soptsestimmiej, vaajesi, guvviej, speali, tv-programmi jïh digitale vierhtiej tjïrrh 

2. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	stååkedidh jïh voejhkelidh gïeletjoejenassigujmie jïh soptsetimmie gïeline barkedh 
•	goltelidh jïh guarkedh aelhkies soptsesh 
•	jïjtse jïh mubpiej bïjre saemien soptsestidh 
•	fïerhten biejjien dåeriedidh saemien govledh, gusnie aelhkies raajesh jiehtieh guktie guarkoeh 
•	aelhkieslaakan teeksti jïh guvviej bïjre soptsestidh 
•	ryöknedh 1-100 jïh taallide utnedh gosse soptseste 

Tjaaleldh gaskesadteme 
Lohkehtimmien ulmieh leah; learohkh gelkieh
•	fïerhten biejjeste baakoeh lohkedh jïh tjaeledh  
•	baakoeh jïh dïejvesh teekstijste aajhtsedh 
•	dïjrh, baakoeh jïh åenehks raajesh tjaeledh  
•	digitale vierhtieh utnedh gosse galka tjaeledh 

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	goltelidh jïh jïjtjh aaj joejkedh, laavlodh jïh rijmh, raajroeh jïh tjihtesh åvtese buektedh  
•	våhkoebiejjieh, askh jïh dah gaektsie jaepieboelhkh utnedh  
•	soptsestidh magkerh saemien baakoeh learohkh joe maehtieh, jïh mij tsiehkide dah saemiestieh 
•	soptsestidh saemien vaarjoej bïjre, jïh soptsestidh mij dïhte gaptine joekehts jïh seamma saemien dajvijste Saepmeste 

3. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	jïjtsem åehpiedehtedh jïh,jïjtse fuelkien jïh slïekten bïjre soptsestidh
•	guarkedh jïh åvtese buektedh aelkies dïjrh, gyhtjelassh jïh bïevnesh saemien  
•	soptsesth jïh goltelidh jïh guarkedh gosse soptsestellieh 
•	soptsestidh fïerhtenbeajjetji aamhtesi bïjre 
•	soptsestidh gosse maam joem dååjrehtalleme 
•	taallh utnedh, gosse gelkieh soptsestidh man jïjnje leah, jïh åasah jïh ståaroej bïjre.  

Tjaaleldh gaskesadteme 
Lohkehtimmien ulmieh leah; learohkh gelkieh
•	saemien aalfabetem jiehtedh jïh saemien gïeletjoejenassh jiehtedh  
•	lohkedh jïh aelkies dïjrh jïh teeksth guarkedh   
•	bïevnesh jïh teeksth beajjetji aamhtesi bïjre tjaeledh 
•	baakoegærjah jïh bïhkedsgærjah, digitale vierhtieh jïh jeatjah viehkievierhtieh jïjtsh gïeleööhpehtimmine utnedh 

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	buerkiestidh guktie saemien lïeredh jïh soptsestidh guktie orre saemien baakoeh lïeredh  
•	gïehtjedidh joekehts jïh mij dïhte seamma saemien gïelen jïh jeatjah gïeli gaskem  
•	soptsestidh guktie saemien maanalidteraturem jïh TV-programmidie jïjtje  dåastohte.  
•	baakoeh beapmoeh jïh jurjiehtimmien utnedh jïh soptseatalledh saemien beapmoej bïjre.
•	baakoeh elmienotnjegi bïjre utnedh jïh soptsestidh saemien naestieguvviej bïjre 

4. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	goltelidh, guarkedh jïh maehtedh soptsestidh aelhkies aamhtesi bïjre 
•	baakoelåhkoem utnedh guktie maahta fïerhten beajjetji tsiehkine saemiestidh 
•	taallh utnedh gosse galka soptsestidh mij biejjide jïh mennie mieresne tsåahka.  
•	soptsestidh barkoen bïjre skuvlesne jïh skuvlen ålkolen 
•	soptsestidh gosse maam joem dååjrehtalleme 
•	draaman jïh dåemiedimmien tjïrrh åvtese buektedh 

Tjaaleldh gaskesadteme 
Lohkehtimmien ulmieh leah; learohkh gelkieh
•	teeksth joekehts sjaangeristie lohkedh, jïh dååjresh jïjtsh barkosne utnedh.  
•	teeksth tjaeledh mah våajnoeh jïh mïelh soptsestieh jïh buerkiestieh  
•	jïjtsh teeksth mubpide åvtese buektedh 
•	digitale vierhtieh utnedh gosse galka bïevnesh ohtsedidh jïh teeksth tjaeledh  
•	baakoegærjah, digitale baakoegærjah jïh bïhkedsgærjah utnedh  

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	dåeriedidh gusnie saemiestieh jïh destie soptsesth darjodh jïh vuesiehtidh   
•	domtedh jïh soptsestidh draama jïh teaterijstie  
•	dajvi jïh sijjiej nommh utnedh  
•	jïjtse dååjrehtallemh jïh teeksth utnedh mah guektien-jïh gelliengïelevoetem buerkeste gosse soptsestidh 
•	soptsestidh saemien jielemi bïjre  

5. daltesen mænngan  

Njaalmeldh gaskesadteme   
Lohkehtimmien ulmieh leah; learohkh gelkieh
•	goltelidh mubpide, gihtjedh jïh jïjtsh åssjalommesh jïh mïelh åvtese buektedh 
•	gïelem joekehts gïeletsiehkine jïh darjomi tjïrrh iedtjeleslaakan utnedh. 
•	soptsestidh byökeles joekehts aamhtesi bïjre 
•	taallh guarkedh jïh utnedh   
•	aelhkies teeksth njaalmeldh jarkoestidh   

Tjaaleldh gaskesadteme 
Lohkehtimmien ulmieh leah; learohkh gelkieh
•	teeksth lohkedh jïh tjaeledh joekehts sjaangerine  
•	tjaeledh jïh åehpiedehtedh dååjrehtallemh filmedomtesistie jïh lidteraturelohkemistie  
•	soptsesh darjodh digitale vierhtiejgujmie, gusnie teekste jïh guvvie meatan 
•	baakoeh grammatihkeste jïh teekstebægkoste utnedh gosse galka jïjtje tjaeledh 

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	baakoeh utnedh mah barkosne jïh jieleminie åtnalguvvieh.  
•	soptsestidh mij jïh magkerh vierhtieh saemien kåanstine åtnalgovveme. 
•	buerkiestidh saemien medijaj bïjre 
•	teeksth lohkedh jeatjah aalkoeåålmegijstie jïh kultuvrijstie jïh soptsestidh maam destie dååjrehtalla 
•	baakoeh utnedh mejtie veareldem, veareldevæhtide, lopmem jïh daelhkiem buerkiestieh

6. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	goltelidh, guarkedh jïh jïjtjh aaj soptsestidh  
•	åehpiedehtedh aamhtesh mah faagi raastah juhtieh  
•	soptsestidh deahpadimmie jïh soptsesi bïjre 
•	soptsestidh åehpies jïh byögkeles aamhtesi bïjre 
•	baakoeh utnedh guktie maahta beajjetji aamhtesi bïjre soptsestidh 
•	baakoeh jïh dïejvesh utnedh saemien lohkeme jïh ryöknemevuekien mietie 

Tjaaleldh gaskesadteme 
Lohkehtimmien ulmieh leah; learohkh gelkieh
•	joekehts teeksth lohkedh  
•	teeksth tjaeledh mah soptsestieh jïh buerkiestieh  
•	jïjtsh jïh mubpiej teeksth vierhtiedidh  
•	teeksth vierhtiedidh mah joekehts bïevnese-gaaltijstie 
•	digiale vierhtieh utnedh jïjtsh gïeleööhpehtimmesne  

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	gelliengïelevoeten bïjre soptestidh jïh soptsestidh mij lea aevhkie gellie gïelh maehtedh 
•	soptsestidh mij sjïere jeatjah saemien gïeline   
•	buerkiestidh saemien institusjovni jïh siebriej bïjre   
•	lohkedh jïh åehpiedehtedh lidteraturh jeatjah aalkoeåålmegistie jïh dej jih kultuvri bïjre 

7. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	soptsesh jïh bïhkedassh guarkedh  
•	goltelidh jïh åejviesisvegem guarkedh guhkebe njaalmeldh vuesiehtimmijste  
•	jïjtsh dååjrehtallemh vuesiehtidh jïh jïjtsh mïeli åvteste dïejveldidh 
•	lidteraturi bïjre soptsestidh jïh faagen baakoeh utnedh gosse buerkiestidh  

Tjaaleldh gaskesadteme 
Lohkehtimmien ulmieh leah; learohkh gelkieh
•	jïjtsh teeksth joekehts ulmide darjodh joekehts vierhtiejgujmie gosse teekstigujmie barka 
•	dah vihkelommes tjaelemevuekien njoelkedassh utnedh 
•	vihkelommes baakoeh utnedh grammatihke jïh teekstebægkoste 
•	teeksth lohkedh mejnie joekehts sjaangerine tjaaleme, dovne jïjtjetjaaleme jïh jarkoestamme teeksth 
•	digiale vierhtieh utnedh gosse tjaeledh 

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	buerkiestidh guktie gïele jorkese tsiehkine, tïjjine jïh sijjine
•	soptsestidh saemien smaareh-tjïerti jïh sosiolekti bïjre 
•	buerkiestidh mij dïhte joekehts jïh mij dïhte seamma saemien gïelen jïh mubpiej gïeli gaskem, gosse buerkeste galka grammatihken baakoeh utnedh 
•	soptsestidh kåansten jïh duedtien estetihke domtesi bïjre   
•	buerkiestidh saemien tlidteraturem jïh soptsestidh magkerh åehpies tjaelijh dovletji lin jïh gieh daelie leah 

8. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	vierhtiedidh guktie maahta buerebelaakan orre baakoeh lïeredh 
•	buektiehtidh njaalmeldh vuesiehtimmieh utnedh 
•	gïelem utnedh joekehts tsiehkine, jïh orre baaakoeh åtnose vaeltedh 
•	digkiedimmiem aelkiehtidh jïh reeredh  
•	gihtjedidh jïh reektedh  

Tjaaleldh gaskesadteme 
Lohkehtimmien ulmieh leah; learohkh gelkieh
•	lohkedh jïh joekehts faageteeksth åehpiedehtedh 
•	tjaeledh gusnie joekehts gaaltijh jïh vierhtieh utnedh  
•	bïevnesh vijriebasse buektedh gaaltijstie jïh medijste 
•	digitale vierhtieh utnedh gosse gelkieh jïjtsh teeksth vuesiehtidh 
•	lohkedh jïh lahtesidh naan teeksth, toelhkestidh jïh sisvegen, hammoen, ulmien jïh aamhtesen bïjre ussjedadtedh  

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	buerkiestidh guktie gïele jorkese gosse ålkoelaanti gïelh saemien gïelem dijpieh  
•	buerkiestidh guktie orre tearmh båetieh jïh guktie dejtie darjodh 
•	barkoejieleme jïh barkoej bïjre soptsestidh  
•	saernieh jïh byögkeles soptsesh digkiedidh  
•	gïehtjedidh jïh buerkiestidh guktie saemien soptsestimmievuekieh leah 
•	soptsestidh gïeledajven histovrijen bïjre 
•	buerkiestidh saemien lidteraturen bïjre 

9. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	soptsestimmiem aelkedh, orrijidh jïh joekehts vuekieh utnedh guktie dïhte soptsestimmie buerie jåhta  
•	digkiedidh, dïejveldidh jïh jïjtsh våajnoeh jïh mïelh åvtese buektedh 
•	bïhkedidh jïh vierhtiedidh guktie jïjtjh saemien lierieh 
•	tjuevtedh mij dïhte gïeleldh joekehts jïh seamma saemien jïh daaroen gaskem 
•	buerkiestidh guktie dïhte njaalmeldh gïele tjaaleldh gïelen muhteste lea 

Tjaaleldh gaskesadteme 
Lohkehtimmien ulmieh leah; learohkh gelkieh
•	lohkedh, toelhkestidh jïh ussjedadtedh guktie daaletji teeksti sisvege, hammoe jïh ulmieh leah 
•	jïjtjh tjaeledh jïh teekstide åvtese buektedh  
•	joekehtslaakan jïjtsh barkoem åehpiedehtedh  
•	heevehtslidtereturh jïh aamhteseprovsah tjaeledh 
•	jarkoestidh teeksth saemiengïelese  
•	gaskesadtedh digitale medijaj tjïrrh  

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	rååresjidh mij dïhte gïeleåtnoem deadta 
•	buerkiestidh gusnie saemiengïelen sijjie Såevmien-ugrijhken gïelefuelkesne 
•	medijah utnedh gosse jïjtjh gïeline barkedh  
•	saernieh jïh byögkeles soptsesh Saepmesne digkiedidh 
•	rååresjidh guktie noere almetjh Saepmesne jielieh, guktie dåemiedieh jïh magkerh jielemevåajnoeh jïh aarvoeh utnieh 

10. daltesen mænngan 

Njaalmeldh gaskesadteme   
Lohkehtimmien ulmieh leah; learohkh gelkieh
•	buerie baakoelåhkoem utnedh guktie joekehtslaakan ovmessie tsiehkine soptsestidh 
•	buerkiestidh mij gaskesadtemem dijpie jïh guktie maahtoem daen bïjre maahta utnedh gosse gïeline jïh teekstsigujmie barkedh 
•	vierhtiedidh jïh joekehtslaakan goltelidh mejtie ulmide jïh tsiehkide sjïehtedamme 
•	buerkiestidh mij dïhte joekehts jïh seamma saemien jïh daaroen gaskem
•	gïelem bigkedh joekehts daerpiesvoetide 
•	håaloemijstie jïh ööhpehtimmijste reektedh 

Tjaaleldh gaskesadteme 
Lohkehtimmien ulmieh leah; learohkh gelkieh
•	buerie lohkemevuekieh veeljedh gosse joekehts teeksth lohkedh 
•	lohkedh, rååresjidh jïh saemien dovletji teeksth daaletji teektsigujmie viertiestidh 
•	åehpiedehtedh tjaaleldh barkoem lidteraturen gïehtjedimmeste   
•	vierhtiedidh jïjtjh tjaaleldh barkoem jïh evtiedimmiem tjaaleldh gaskesadtemisnie    
•	terminologijem utnedh gosse gïelen hammoem jïh struktuvrem buerkiestidh 
•	reereme baakoeh utnedh gosse byjjes institusjovnigujmie gaskesadtedh 
•	måedtie digitale jïh jeatjah viehkievierhtieh jïjtje utnedh 

Gïelen jïh kultuvren bïjre daejredh 
Lohkehtimmien ulmieh leah; learohkh gelkieh
•	åehpiedehtedh jïh saemien lidteraturh jeatjah kultuvri lidteraturigujmie viertiestidh 
•	buerkiestidh saemien gïelehistovrijen åejvieboelhkide 
•	bïhkedidh guktie gïelh jïh kultuvrh Saepmesne gaavnedieh, jïh guktie jïjtsh gïele jïh kultuvre evtede jïh jorkese jeatjebigujmie 
•	buerkiestidh saemien medijahistovrijen åejvieboelhkide 
•	digkiedidh guktie joekehts medijah bïevnesegaaltijinie leah, jïh guktie dah mijjem dijpieh gosse jïjtjemh kultuvrem guarkedh  
•	rååresjidh jïh åehpiedehtedh byögkeles deahpadimmieh Saepmesne 

Faagem vierhtiedidh  			  

Nænnoestimmieh guktie faagem vierhtiedidh 

Elliesvïhnesjimmieh -  saemien 2
Jaepietsiehkieh	Öörnege 
10. jaepietsiehkesne
	Learohkh gelkieh göökte elliesvïhnesjimmieh åadtjodh, akte saemien 2 tjaaleldh jïh akte saemien 2 njaalmeldh.
Jå3 studijeryöjredimmien ööpehtimmieprogramme
Jå2 barkofaagi ööpehtimmieprogramme
Lissiehtahke daamhts studijemaahtaldahkese	Learohkh gelkieh göökte elliesvïhnesjimmieh åadtjodh, akte saemien 2 tjaaleldh jïh akte saemien 2 njaalmeldh.


Desnie gusnie faage gellie jaepieh vaasa, barre dïhte elliesvïhnesjimmie faagen bijjemes daltesistie mij galka maahtaldahkevïhnesjimmesne jallh vïhnesjimmesne tjåadtjodh  

Ellievïhnesjimmieh - saemien 3
Jaepietsiehkieh	Öörnege 
10. jaepietsiehkesne
	Learohkh gelkieh göökte elliesvïhnesjimmieh åadtjodh, akte  saemien 3 tjaaleldh jïh akte saemien 3 njaalmeldh.
Jå3 studijeryöjredimmien ööpehtimmieprogramme

Jå2 barkofaagi ööpehtimmieprogramme
Lissiehtahke daamhts studijemaahtaldahkese	Learohkh gelkieh göökte elliesvïhnesjimmieh åadtjodh, akte  saemien 3 tjaaleldh jïh akte saemien 3 njaalmeldh. 

Desnie gusnie faage gellie jaepieh vaasa, barre dïhte elliesvïhnesjimmie faagen bijjemes daltesistie mij galka maahtaldahkevïhnesjimmesne jallh vïhnesjimmesne tjåadtjodh.  

Eksamenh learoehkidie  – saemien 2 
Jaepietsiehkieh	Öörnege 
10. jaepietsiehkesne
	Learohkh maehtieh aktem eksamenem saemien 2 åadtjodh. Tjaaleldh eksamenem jarngesne dorje jïh vierhtede. Learohkh aaj maehtieh njaalmeldh eksamenem saemien 2 åadtjodh. Njaalmeldh eksamenem byjreskisnie dorje jïh vierhtede.
Jå2 barkofaagi ööpehtimmieprogramme	Learohkh maehtieh aktem eksamenem saemien 2 åadtjodh. Tjaaleldh eksamenem jarngesne dorje jïh vierhtede. Learohkh aaj maehtieh njaalmeldh eksamenem saemien 2 åadtjodh. Njaalmeldh eksamenem byjreskisnie dorje jïh vierhtede.
Jå3 studijeryöjredimmien ööpehtimmieprogramme
Lissiehtahke daamhts studijemaahtaldahkese	Learohkh maehtieh aktem eksamenem saemien 2 åadtjodh. Tjaaleldh eksamenem jarngesne dorje jïh vierhtede. Learohkh aaj maehtieh njaalmeldh eksamenem saemien 2 åadtjodh. Njaalmeldh eksamenem byjreskisnie dorje jïh vierhtede. 


Eksamenh learoehkidie – saemien 3 
Jaepietsiehkieh	Öörnege 
10. jaepietsiehkesne
	Learohkh maehtieh njaalmeldh eksamenem saemien 3 åadtjodh. Njaalmeldh eksamenem byjreskisnie dorje jïh vierhtede.  
Jå2 barkofaagi ööpehtimmieprogramme	Learohkh maehtieh aktem eksamenem saemien 3 åadtjodh. Tjaaleldh eksamenem jarngesne dorje jïh vierhtede. Learohkh aaj maehtieh njaalmeldh eksamenem saemien 3 åadtjodh. Njaalmeldh eksamenem byjreskisnie dorje jïh vierhtede.  
Jå3 studijeryöjredimmien ööpehtimmieprogramme
Lissiehtahke daamhts studijemaahtaldahkese	Learohkh maehtieh eksamenem saemien 3 åadtjodh. Tjaaleldh eksamenem jarngesne dorje jïh vierhtede. Learohkh aaj maehtieh njaalmeldh eksamenem saemien 3 åadtjodh. Njaalmeldh eksamenem byjreskisnie dorje jïh vierhtede.  

Eksamene privatistide 
Jaepietsiehkieh	Öörnege 
10. jaepietsiehkesne
	Vuartesjh guktie maadthskuvlelohkehtimmie geerve almetjidie öörnesovveme.
Jå2 barkofaagi ööpehtimmieprogramme
	Privatisth gelkieh dovne njaalmeldh jïh tjaaleldh eksamenh saemien 2 jïh saemien 3 åadtjodh.  Tjaaleldh eksamenem jarngesne dorje jïh vierhtede. Njaalmeldh eksamenem byjreskisnie dorje jïh vierhtede.  
Jå3 studijeryöjredimmien ööpehtimmieprogramme
Lissiehtahke daamhts studijemaahtaldahkese	Privatisth gelkieh dovne njaalmeldh jïh tjaaleldh eksamenh saemien 2 jïh saemien 3 åadtjodh.  Tjaaleldh eksamenem jarngesne dorje jïh vierhtede. Njaalmeldh eksamenem byjreskisnie dorje jïh vierhtede. Eksamene saemien 2  leah daltesidie 1 - 10. Eksamene saemien 3, Jå3 leah  daltesidie 1 - 7. 


Dah daamts nænnoestimmieh guktie vierhtiedidh leah ööhpehtimmielaakesne tjaalasovveme. 

