SAEMIEN VOESTESGÏELINE - LEAROESOEJKESJE

Faagen ulmie 

Saemieh leah akte åålmege jalhts joekehts laantine årroeh jïh gïele åålmegidie raasti dåaresth ektede. Saemien gïele kultuvrem guadta jïh dan leah aaj vihkeles aarvoeh, dååjrehtallemh jïh maahtoeh. Saemien gïele byjjes gïele Nöörjesne, Sveerjesne jïh Såevmesne jïh ulmie lea, saemien gïelem galka båetije boelvide vaarjelidh jïh evtiedidh. Seamma sïenten saemien gïele unnebelåhkoen gïele Nöörjesne, Sveerjesne, Såevmesne jïh Russlaantesne. Dïhte saemien gïeletsiehkie ij leah seamma laakan gaajhkene dajvine Saepmesne. Naan saemien sïebredahkine saemien jienebelåhkoen gïele leah, jïh naan sïebredahkine saemien unnebelåhkoen gïele leah. 

Saemien maanah jïh noerh gelkieh ööhpehtimmien tjïrrh saemien kultuvrese jïh sïebredahkese tjaangedh. Kultuvrem lïeredh guarkedh, soptsestidh, identitetem nænnoestidh jïh evtiedidh leah daerpies boelhkh ööhpehtimmesne. Ööhpehtimmie maam buerie åssjalommesh saemien gïelese reesie, galka joektehts learohki gïelh jïh kultuvrh vaarjelidh. Gosse nimhtie learoehkidie garmerdidh, dovne learohki gïelem jïh kultuvrem nænnoste, mij lea daerpies maahtaldahke gosse sïebredahkesne meatan årrodh jïh åadtjodh abpe jielemem lïeredh.Gosse buerie gïelemaahtoeh, jienebh nuepieh åtna gosse barkedh jïh lohkedh. 

Faage saemien voestes gïeline galka faagine daaroen ektesne maadtojne årrodh gosse galka learohki guektiengïelevoetem evtiedidh jïh fïereguhtide learoehkidie skreejrehtidh vielie maahtoeh tjöönghkedh, ïedtjem jïh tjirkesvoetem åadtjodh guktie nimhtie buerebelaakan dovne njaalmeldh jïh tjaaleldh gïelem nænnoste, evtede jïh gorrede. Jis dejtie jarnges saemien vuekide, voetide vaarjelieh, faage maahta otnjegem vuesiehtidh guktie saemien vuekieh jïh voeth maehtieh vijriebasse orre sïebredahketsiehkide evtiedidh. Maahtoeh tjöönghkedh jeatjah aalkoealmetji bïjre maahta buerebelaakan jeatjabidie guarkedh jïh vuavkasjidh, badth destie aaj jïjtsh kultuvrem buerebelaakan maahta guarkedh. 
  
Learohkh tjoeverieh åadtjodh gïelen tjïrrh dååjrehatalledh, darjodh, barkedh jïh evtiedidh guktie tjaebpieslaakan dåemiedidh. Faage galka fïere guhtem learohkem skreejrehtidh guktie buerebelaakan gïelem jïh teekstem evtede. Faage galka aaj skreejrehtidh  buerielaakan lïeredh jïh laejhtedh. Faage galka aaj tjaelemem jïh lohkemem iedtjeldehtedh. Saemien tjaalaldahkine jïh joekehts saemien gïele- jïh smaaregigujmie åahpenidh, gelkieh learohkh guarkedh man gellielaaketje saemien gïele jïh kultuvre leah saemien sïebredahkine.  

Gosse galka learohki gïelemaahtaldahkem bueriedidh, daerpies learohkh åadtjoeh gïelem utnedh joekehts lehkine. Saemien voestes gïeline daerpies viehkiefaage mubpide faagide. Saemien jih daaroen faagh jïjnjem ektesne utnieh, juktie daerpies dah faagh ektese-vyöki berkieh. 
 
Faagen åejvieboelhkh

Faage lea åejvieboelhkine juakaldihkie, guktie maahtaldahkeulmine tjaaleme. Åejvieboelhkh ektesne govlesuvvieh. 

Faage akte ektiefaage gaajhkide ööhpehtimmie-programmide jåarhke-lïerehtimmesne.
Edtja dan åvteste lïerehtimmiem darjodh dan sjyöhtehke goh gåarede learohkidie, 
gosse dam sjïehtede dejtie ovmessie ööhpehtimmie-programmide.

Saemien voestes gïele maahtaldahkeulmieh 2.,4.,7., jïh 10. jaepietsiehkine maadtskuvlesne åtna jïh jåarhkeskuvlesne, Jå1, Jå2 jïh Jå3 ööpehtimmieprogrammen mietie. 

Ij leah barkofaagi ööpehtimmieprogrammen seamma jïjnjh tæjmoeh Jå1 jïh Jå2, goh ööpehtimmieprogrammen Jå1. Dah maahtaldahkeulmieh mejtie naestine * mïerhkesjamme Jå1, eah leah duejtie learoehkidie mah barkofaagi learoem leah tjïrrehteminie. 

Jaepietsiehkie	Åejvieboelhkh
1. - 10.
Jå1 – Jå3	Njaalmeldh gaskesadteme 	Tjaaledh gaskesadteme	Aerpien maahtoe 	Gïelem utnedh 
Njaalmeldh gaskesadteme 
Åejvieboelhkesne njaalmeldh maahtoe dellie galka maehtedh goltelidh jïh soptsestidh. Gosse saemiestidh galka dellie maehtedh mubpiejgujmie gelline jïh joekehts lehkine soptsestidh. Stååkedimmien, deahpadimmien, learoen, vuesiehtimmien tjïrrh jïh jeatjebigujmie årrodh galka gïelem lïeredh. Gosse orre jïh joekehts medijah åtnalguvvieh, baakoelåhkoe faagi jïh aamhtesi gaskem buerebe sjædta. Daennie åejvieboelhkesne galka aaj lïeredh jarkoestidh.

Tjaaleldh gaskesadteme
Åejvieboelhkesne tjaaleldh maahtoe, dellie galka maehtedh lohkedh jïh tjaeledh. Mubpiej teeksth gelkieh buektiehtidh guarkedh jïh dej gujmie barkedh. Learohke galka dovne lïeredh lohkedh jïh tjaeledh. Gïelem maehtedh jïh teeksth guarkedh  galka goltelimmien, lohkemen jïh tjaelemen tjïrrh lïeredh gusnie tjaalaldahke aaj meatan. Daennie åejvieboelhkesne galka joekehts teeksth, tjaaleldh- guvvie-jïh tjoejenasshteekstigujmie barkedh. Galka dellie deahpadidh, vierhtiedidh, hammoehtidh jïh teekstem joekehtidh gosse lea tjaelieminie. Lidteraturen bïjre maahta ektesne tjahkasjidh soptsestidh jïh gïehtjedidh, seamma sïenten bïevnesh gïeli jïh kultuvri bïjre åadtjodh. 

Aerpien maahtoe  
Åejvieboelhkesne aerpien maahtoe,  dellie galka gïelem evtiedidh gosse barkeminie, guktie  nimhtie baakoeh jïh dïejvesh åådtje lïeredh. Aerpien maahtoem boelvijste boelvide sirtedh dellie jarnges. Saemien soptsestimmievuekieh, vuelieh, laavlomh jïh saalmh, vuekieh, voeth jïh dïejvesh leah jarngesne. Vihkeles aarvoeh dennie åejvieboelhkesne aaj lïeredh laahkoestidh, guktie bïerkenidh jïh meatan årrodh  jïh guktie dejtie sjïehtesjidh jïh evtiedidh.

Gïelem utnedh
Åejvieboelhkesne gïelem utnedh,  dellie galka båetedh daejredh guktie gïelem almetji gaskem utnedh. Daesnie galka åadtjodh daejredh saemien gïelen dovletjen, hammoen jïh struktuvren bïjre. Gïelemaahtoe evtede gosse saemeste, jïh gïelemaahtaldahkine buerebe guarka guktie gïelem lïeredh. 

Man gellie tæjmoeh

Man gellie tæjmoeh leah 60 minuhti mietie tjaalasovveme. 

MAANAJTSIEHKINE
1.–7. jaepietsiehkine: 916 tæjmoeh  
 
NOERITSIEHKINE
8.–10. jaepietsiehkine: 

Molsehthlaakan 1: 335 tæjmoeh, learoehkidie guhth eah ammesgïelem veeljieh
Molsehthlaakan 2: 278 tæjmoeh, learoehkidie, guhth ammesgïelem veeljieh 

STUDIJERYÖJREDIMMIEN ÖÖPEHTIMMIEPROGRAMMH 
Jå1: 103 tæjmoeh
Jå2: 103 tæjmoeh
Jå3: 103 tæjmoeh 

BARKOEFAAGI ÖÖPEHTIMMIEPROGRAMMH 

Jå1: 45 tæjmoeh
Jå2: 45 tæjmoeh
 
LISSIEHTAHKE  DAAMHTS STUDIJEMAAHTALDAHKESE 
BARKOEFAAGIÖÖPEHTIMMIEPROGRAMMH   
Jå3: 219 tæjmoeh

Faagen maadth maahtoeh 

Maadth maahtoeh leah maahtaldahkeulmine tjaalasovveme, gusnie galka evtiedidh lïeredh jïh galka boelhkine faagemaahtaldahkine årrodh. Learoesoejkesjisnie saemien voestes gïeline daah maahtaldahkeulmieh leah:  

Maehtedh saemien voestes gïeline soptsestidh, dellie galka goltelidh jïh soptsestidh jïh soptsestimmietsiehkiem vierhtiedidh gosse mubpiejgujmie soptsestidh. Dïhte lea maadtojne gosse mubpiejgujmie soptsestidh, dovne gosse almetjigujmie ektesne lea, barkosne jïh byjjes tsiehkine lea. Goltelidh jïh soptsestidh leah almetji maadtoedarjomh, mejtie galka faagesne, saemien voestes gïeline, joekehts njaalmeldh sjaangeri jïh darjomi vieken evtiedidh.  

Maehtedh saemien voestes gïeline tjaeledh, lea faagen dïedte voestes tjaeliemistie,  tjaeliemasse 13 jaepiej tjïrrh. Maehtedh tjaeledh daerpies daaletje sïebredahkesne, sjïere daelie gosse jienebh digitale gaskesadtemevuekieh evtede. Daelie aaj krïebpesjimmie stuerebe sjïdteme edtja maehtedh joekehtslaakan tjaeledh. Gosse tjaeledh dellie eajhnide jïh åssjalommesidie evtede jïh öörnie, badth aaj sjïehteles gaskesadtemevuekieh jïh barkoevuekie guktie lïeredh.  
 
Maehtedh saemien voestes gïeline lohkedh, dellie galka lohkememaahtojde evtiedidh jïh destie lohkemegoerkesimmiem buerebe darjodh. Aelhkies/geerve teeksth joekehts sjaangerine teekstemaahtaldahkem jïh lohkemevuekide evtede. Guarkedh dam maam lohkeme, kultuvren vïedteldihkie lea, seamma sïenten lohkeme gaskesadteme maahtojde jïh kultuvregoerkesimmiem evtede. 

Maehtedh saemien voestes gïeline ryöknedh, lea gïeliemaahtaldahken ektesne daerpies maahtoe gosse galka orre baakoeh lïeredh, logihken mietie jïermestalledh jïh dåeriesmoerh tjuevtedh. Dah sjïere saemien möölegh (vg vuepsie, gaatnoe, stæhkoe) jïh ryöknemevuekieh dellie jarngesne. Gosse galka ryöknemem jïh gïelem maehtedh, daerpies dellie guarkedh mij dïhte hammoe, struktuvre jïh komposisjovne lea. Nimhtie dah ryöknememaahtoeh viehkine maahta årrodh gosse saemien gïelem evtiedidh. 

Maehtedh digitale viehkievierhtieh saemien voestes gïeline utnedh, dellie daerpies gosse galka buektiehtidh orre teekstehammoeh jïh dïejvesh darjodh. Nimhtie maahta joekehtslaakan lïeredh jïh dïhte aaj orre nuepieh lohkeme/-tjaelemeööhpehtæmman vadta, gosse galka teeksth darjodh jïh jeatjahtehtedh. Dan åvteste vihkeles maehtedh vierhtiedidh jïh laejhtedh magkerh gaaltijh utnedh. Digitale vierhtieh orre nuepieh vedtieh gosse saemien aerpien maahtoeh åtnalgovvedh, juhkoe gaskesadtemem jïh vuesiehtimmiem dellie maahta dåarjoehtidh jïh evtiedidh. 

Faagen maahtaldahkeulmieh 

2. jaepiejtsiehkien mænngan 

Njaalmeldh gaskesadteme 
Lohketimmien ulmieh leah;  learohkh gelkieh 
•	gieline stååkedidh jïh voejhkelidh, rijmh, raajroeh, jievkehtimmieh, tjoejenassh, jïh baakoeh gïelesne utnedh 
•	soptsestidh jïjtsh domtesi, deahpadimmiej jïh våajnoej bïjre  
•	soptsestidh guvviej jïh guvvieraajroej bïjre jïh jïjtjh aaj jortehtidh 
•	goltelidh, girmedh jïh mubpide gihtjedh gosse soptsestieh jïh luhkieh 

Tjaaleldh gaskesadteme
Lohkehtimmien ulmieh leah;  learohkh gelkieh 
•	gïelen vueliem lïerehtalledh jïh stoerre jïh smaave baakoeh tjaeledh 
•	soptsestidh mij dïhte baakoe, raajese, tsiehkie jïh gihtjemevæhta
•	baakojde juekedh lïhtsi mietie 
•	baakoeh utnedh jïh baakoejgujmie voejhkelidh dovne gïetine jïh tastaturine  
•	bihkedasseotnjegen bïjre soptsestidh jïh aaj soptsestidh jeatjaj tjaelemevuekiej bïjre mah jeatjah lehkine veartanisne 
•	tjihtesh darjodh jïh åvtese buektedh 
•	heevehtslidteraturh jïh saetniesgærjah gærjagåetesne ohtsedidh guktie åadtjodh lohkedh

Aerpien maahtoe 
Lohkehtimmien ulmieh leah; learohkh gelkieh
•	åålmegi jïh saemien vaajesi jïh soptsestimmiej bïjre soptsestidh  
•	laahkoestidh jïh soptsestidh mij dïhte neebne lea 
•	laavloeh, vuelieh, baakoeraajroeh jih vaajesh draamine vuesiehtidh 

Gïelem utnedh 
Lohkehtimmien ulmieh leah;  learohkh gelkieh 
•	soptsestidh guktie lïhkesvoeneste maahta orre saemien baakoeh jïh dïejvesh  lïeredh 
•	baakoeh jïjtsh smaaregistie aajhtsedh, mejtie leah seamma jallh joekehts mubpede smaaregijstie 

4. jaepietsiehkiej mænngan  

Njaalmeldh gaskesadteme 
Lohkehtimmien ulmieh leah;  learohkh gelkieh 
•	joekehts njaalmeldh dïejvesh joekehtslaakan utnedh 
•	teeksth åvtese buektedh  
•	soptsestidh guktie gïele maahta buerine jallh nåake aevhkine årrodh 
•	jïjtjh heevehtslidteraturen teeksth ohtsedidh, dejtie goltelidh, lohkedh, soptsestidh  jïh åvtese buektedh 

Tjaaleldh gaskesadteme 
Lohkehtimmien ulmieh leah; learohkh gelkieh 
•	sjïehteles teeksth destie man båeries leah, hijvenlaakan lohkedh, guktie aaj teeksten aamhtesem guarka. 
•	teeksth öörnedh gusnie biejjietjaalege, aalkoe jïh minngiebaakoe 
•	ahkedh jïh maereles tjaeledh 
•	naan vierhtiejgujmie åahpenidh jïh dejtie jïjtsh teekstine utnedh. 
•	soptsesh, tjihtesh, prievieh jïh aamhtese-provsa teeksth tjaeledh 
•	aamhtesh jïjtsh tjaeliemasse gærjagåeteste, gaskeviermeste ohtsedidh jïh jïjtjh teekstide digitale vierhtiejgujmie darjodh jïh vöörhkedh. 

Aerpien maahtoe 
Lohkehtimmien ulmieh leah learohkh gelkieh 
•	lïeredh laahkoestidh  
•	soptsestidh juvri nommi bïjre mejtie leah saemien jielegine, vuesiehtæmman båatsosne, laanteburrie-, göölemisnie jïh vijremisnie 
•	soptsestidh lïhkes voeni sijjienommi bïjre, guktie dah leah jïh viertiestidh daaroen jïh jeatjah sijjienommigujmie jis gååvnesieh 
•	aerpien soptsesh jïjtsh barkosne utnedh 

Gïelem utnedh 
Lohkehtimmien ulmieh leah learohkh gelkieh 
•	buerkiestidh jïh vuesiehtidh guktie baakoeh seerkedh 
•	buerkiestidh guktie gïele jïh guktie gïelem utnedh, baakoedåehkieh jïh guktie dah leah.
•	dah vihkelommes tjaelemenjoelkedassh utnedh 
•	soptsestidh mij dïhte gelliengïelevoete  

7. jaepietsiehkiej mænngan  

Njaalmeldh gaskesadteme 
Lohkehtimmien ulmieh leah learohkh gelkieh
•	draaman, lohkemen, gihtjedimmien jïh vuesiehtimmien tjïrrh joekehts dåemiedimmine årrodh  
•	tjåanghkoem reeredh 
•	mubpide goltelidh, jïjtse våajnoeh buektedh jïh buerkiestidh, mubpiej mïelh vuavkasjidh 
•	saetnies aamhtesh åehpiedehtedh viehkievierhtine jallh namhtah   
•	digkiedidh guktie gïele maahta almetji jïh åålmegi åssjalommesidie åvtese buektedh jïh darjodh 
•	vuerkesne saemien baakoeh jïh lahtesh utnedh 
•	heevehtslidteraturh, maana- jïh noeri lidteraturh jïh aamhteseprovsateeksth lohkedh, guarkedh jïh dååjrehtalledh 
•	mubpiej aalkoe-almetji lidteraturh lohkedh, jïh dejtie viertiestidh saemien vaajesi- jïh soptsesigujmie 

Tjaaleldh gaskesadteme 
Lohkehtimmien ulmieh leah; learohkh gelkieh 
•	ovmessie lohkemestrategi utnedh joekehts teeksth joekehtslaakan lohkedh 
•	jïjtsh åssjalommesistie jïjtsh teekstem tjaeledh, dan mænngan teekstem mubpiejgujmie vierhtiedidh 
•	åehpiedehtedh jïjtsh lohkemedååjrehtallemh gosse leah heevehts-lidteraturh jïh faagegærjah lohkeme jïh dejtie nuhtjedh gosse jïjtje maam joem tjaeledh.  
•	jïjtsh jïh mubpiej teeksth vierhtiedidh 
•	gaaltijh jïh bïhkedsgærjah utnedh gosse teeksth tjaelieminie 
•	ahkedh jïh jïjtjeste maereles tjaeledh  
•	digitale tjaelemevierhtiejgujmie barkedh gosse interaktijve teeksth leah darjoeminie 
•	ulmien mietie gærjagåetiem, saemien bïhkedsgærjah, saemien medijah jïh digitale bïevnesigaaltijh utnedh 

Aerpien maahtoe  
Lohkehtimmien ulmieh leah; learohkh gelkieh 
•	baakoeh jïh lahtesh daelhkie jïh vearelden bïjre utnedh, jïh mïerhkebiejjiej jïh veareldevæhtaj bïjre soptsestidh   
•	bïevnesh, vuekieh jïh dïejvesh jïjtsh voengeste tjöönghkedh jïh soptsestidh guktie dejtie fïerhten biejjien utnedh  
•	baakoeh jïh lahtesh utnedh gosse barkeminie jïh soptsestidh mij dïhte ”bïerkenidh” lea.  

Gïelem utnedh 
Lohkehtimmien ulmieh leah; learohkh gelkieh 
•	buerkiestidh guktie baakoeh seerkedh, guktie baakoeh ektiedidh jïh löönemebaakoeh sjïehtedidh 
•	vuesiehtidh guktie gïele jorkese joekehts tseahkan, tïjjese jïh sæjjan 
•	joekehtidh mïj dïhte elliesraajese jïh lïhtseraajese, jïh joekehts raajesebægkoeh utnedh 
•	teeksth boelhki jïh aamhtesi mietie bïejedh jïh ellies lohkemeboelhkem raajesijstie tjaeledh 
•	buerkiestidh guktie jienebelåhkoen gïelh saemien gïelide deadteme jïh annje diedtieminie  
•	jïjtsh smaaregh buerkiestidh tjaaleldhgïelen muhteste 
•	soptsestidh gïeledajvi bïjre Saepmesne

10. jaepietsiehkiej mænngan  

Njaalmeldh gaskesadteme 
Lohkehtimmien ulmie leah; learohkh gelkieh 
•	soptsestidh joekehts gaskesadtemevuekiej bïjre jïh guktie gïele jïh kultuvre maehtieh gaskesadtemem dijpedh 
•	digkiedidh guktie gïelem hoksedh 
•	reeredh tjåanghkojde jïh reektedh tjåanghkojste, digkiedimmijstie. Dejstie jïjtsh våajnoeh buektedh jïh vierhtiedidh mij dïhte aamhtesen mietie digkiedimmie
•	digkiedidh jïh buerkiestidh mij dïhte gelliengïelevoete jïh gellienlaaketje kultuvre 
•	aelhkie aamhtesi bïjre håalodh, åehpiedehtedh, tjïelkestidh, lohkedh, dåemiedidh jïh draamam utnedh joekehts goltelæjjide 
•	jïjtsh jïh mubpiej vuesiehtimmieh vierhtiedidh 
•	gærjaj jïh tjaeliji bïjre soptsestidh, buerkiestidh man åvteste dejtie gærjide veeljeme lohkedh 
•	lohkedh saemien lidteraturh jïh dejtie jeatjah aalkoeåålmegi lidteraturine viertiestidh 
•	magkerh vierhtieh reklamesne jïh saerniestimmiemedijine leah jïh jïermestalledh guktie dah almetjidie dijpieh 

Tjaaleldh gaskesadteme 
Lohkehtimmien ulmie leah; learohkh gelkieh 
•	jïjtsh lohkemedååjrehtallemh åvtese buektedh, jïh buerkiestidh man åvteste nimhtie-numhtie tjïelkestamme jïh ussjedamme 
•	gïeleldh vierhtieh aajhtsedh jïh dejtie jïjtsh teekstine åtnose vaeltedh 
•	soejkesjidh jïh galkedh prosjektem eajhneste ellies barkose jïh jïjtsh teekstem jïh tjaelemem vierhtiedidh maahtoejgujmie gïele jïh teeksti bïjre 
•	tjïertestidh joekehts baakoejgujmie joekehts teekstine 
•	teekstegïetedallemem åtnose vaeltedh gosse galka jïjtse barkoem vöörhkedh jïh öörnedh 
•	teeksth utnedh, mejtie gærjagåeteste, gaskeviermeste jïh medijistie veedtjeme. Dejtie galka vierhtiedidh, laejhtedh jïh vuesiehtidh mij gaaltijidie åtneme 
•	lohkedh jïh tjaeledh teeksth mejnie joekehts sjaangerine, dovne heevehts-lidteraturh jïh aamhteseprovsa  
•	åejvieboelhkide saemien tjaalaldahken-histovrijesne buerkiestidh jïh soptsestidh tjaeliji jïh klassihkeri bïjre mah saemien tjaalaldahkesne 
•	aamhtesem åehpiedehtedh, maam lea jïjtje veeljeme eensigåbpoe goeredh  

Aerpien maahtoe 
Lohkehtimmien ulmie leah;  learohkh gelkieh 
•	viertiestidh saemien teeksth daaletje teekstigujmie 
•	baakoeh, lahtesh utnedh mah eatnamasse vïedteldihkie 
•	saemien dïejvesh daaroen dïejvesigujmie viertiestidh 

Gïelem utnedh 
Lohkehtimmien ulmie leah;  learohkh gelkieh 
•	reaktoetjaelemem jïh tjaelemevuekide jïh dejtie teekstejuekemevuekide maehtedh    
•	baakoedåehkieh, syjjehtimmiem jïh baakoeseerkemem raajeselearosne buerkiestidh gosse gïeline jïh teekstigujmie barkeminie 
•	digkiedidh guktie gïelem maahta evtiedidh jïh hoksedh
•	saemien gïeligujmie åehpenidh, soptsestidh mij dïhte seamma jïh joekehts daej gïeli gaskem, jïh soptsestidh gïeli bïjre mah leah Såevmienugrijhken gïeledåehkeste 
•	buerkiestidh magkerh reaktah saemien gïelen leah 

Jå1 - studijeryöjredimmien ööpehtimmieprogrammen mænngan 
Jå2 - barkofaagi ööpehtimmieprogrammen mænngan

Njaalmeldh gaskesadteme 
Lohkehtimmien ulmie leah;  learohkh gelkieh 
•	buektiehtidh joekehts njaalmeldh dåemiedimmieh; dovne soptsestidh, vuesiehtidh, håalodh, åehpiedehtedh jïh åvtese buektedh gosse goltelæjjine jïh dorjehtæjjine leah  
•	buerkiestidh mij dïhte gaskesadtemem dijpie, dovne buerkiestidh magkerh faktorh mejtie gaskesadtemem evtede jïh deadta  
•	faagemaahtoeh utnedh programmefaagijste faagen gaskesadtemisnie  
•	daaroengïeleste saemiengïelese aarkebeajjetje tsiehkijste jarkoestidh 
•	digkiedidh jih vierhtiedidh mij dïhte ietniengïele, guektiengïelevoete jïh maereles guektiengïelevoete jïjtsh gïeletsiehkien muhteste jïh jïjtsh dååjrehtallemi muhteste jïh destie jïjtsh gïelemaahtojde vierhtiedidh gellie gïeline jïh joekehts gïeletsiehkine 
•	digkiedidh gïeleldh jïh estetihke vierhtieh mejtie leah tjaalaldahkesne, TV-raajrojne jïh vaajesinie åtnalgovveme jïh dejtie sinsitniem viertiestidh 

Tjaaleldh gaskesadteme 
Lohkehtimmien ulmie leah; learohkh gelkieh 
•	teeksth lohkedh jïh mubpiejgujmie soptsestidh man bïjre leah lohkeme
•	buektiehtidh reaktatjaelemenjoelkedassi mietie tjaeledh gosse jïjtsh teeksth tjaelieminie
•	buektiehtidh joekehts tjaaleldh dåemiedimmieh utnedh, skuvlesne, sïebredahkesne jïh barkosne 
•	jïjtsh daaroen teeksth saemiengïelese jarkoestidh 
•	teeksth joekehts sjaangerine tjaeledh 
•	digitale viehkievierhtieh utnedh gosse galka jïjtsh teeksth jïh vuesiehtimmieh öörnedh jïh vöörhkedh 
•	gellie gïeleldh vierhtieh utnedh gosse tjaelieminie, dovne heevehts-tjaalaldahkine jïh aamhtese-provsateekstine*
•	lohkedh jïh joekehtidh veeljeme teeksth, heevehts-lidteraturh jïh aamhteseprovsah mah leah 1995 mænngan tjaalasovveme*  

Aerpien maahtoe 
Lohkehtimmien ulmie leah; learohkh gelkieh 
•	buerkiestidh guktie soptsesth, vaajesh, dïejvesh jïh nerrehtimmie åtnalgåvva gosse maanah bijjiedidh   
•	buerkiestidh joekehts heamturh jïh vuesiehtidh guktie heamturh  låtneme kultuvri gaskem 

Gïelem utnedh 
Lohkehtimmien ulmie leah; learohkh gelkieh 
•	buerkiestidh guktie orre saemien baakoeh jïh tearmh evtiedidh jïh guktie löönemebaakoeh utnedh jïh sjïehtedidh 
•	orre baakoeh jïh smaaregh mah leah aerpien mietie jïh daaletje barkose viedteldihkie, jïh orre baakoeh vierhtiedidh 
•	saemien gïelen grammatihkem buerkiestidh jïh jeatjah gïeligujmie viertiestidh jïh 
buerkiestidh guktie sjædta gosse galka saemiengïelese jarkoestidh* 
•	gïeli smaareh-tjïertide tjuevtjiedidh * 

Jå2  – studijeryöjredimmien ööpehtimmieprogramme   

Njaalmeldh gaskesadteme 
Lohkehtimmien ulmie leah; learohkh gelkieh 
•	faagemaahtoe utnedh jïjtsh programmefaagijste gosse galka skuvlen, barkoen jïh sïebredahken bïjre håalodh jïh digkiedidh 
•	vierhtiedidh jïh bååstede moenedh jïjtsh jïh mubpiej vuesiehtimmide 
•	aamhtesh skuvlen bïjre daaroengïeleste saemiengïelese jarkoestidh 
•	joekehtidh jïh buerkiestidh gaskesadtemevuekiej jïh gaskesadtemebarkoevuekiej bïjre mah saemien daaletje jïh dej beeli sïebredahkine 
•	saemien teeksth jeatjah aalkoeåålmegi teekstigujmie viertiestidh jïh vierhtiedidh guktie dah daerpies gosse kultuvrem- jïh identitetem evtiedidh 
•	saemien lidteraturehistovrijen åejvieboelhki bïjre soptsestidh, jïh dam noerhtelaanti lidteraturehistovrijinie viertiestidh 

Tjaaleldh gaskesadteme 
Lohkehtimmien ulmie leah; learohkh gelkieh 
•	aelhkies teeksth jeatjah saemien gïeline lohkedh  
•	teeksth lohkedh mah leah båeries tjaelemevuekien mietie tjaalasovveme jïh dejtie viertiestidh daaletji tjaelemevuekine 
•	teeksth joekehtidh mah joekehts sjaangerine tjaalasovveme, jïh vuartasjidh magkerh gyhtjelassh jïh aarvoeh teekstine leah
•	sjïehteles sjaangerem, vierhtieh jïh gïeleåtnoem veeljedh gosse teekstem tjaeledh
•	jïjtsh lohkeme-jïh tjaelemebarkoevuekieh buerkiestidh jïh vierhtiedidh 
•	lohkedh jïh joekehtidh teeksth, heevehtslidteraturh jïh aamhteseprovsah mah leah 1965 åvteli tjaalasovveme  

Aerpien maahtoe  
Lohkehtimmien ulmie leah; learohkh gelkieh 
•	buerkiestidh vuelien daaletji jïh dovletji vuekiem, aarvoem jïh tsiehkiem  
•	saemien laavlome-saalmevuekiem daaroen laavlome-saalmevuekine viertiestidh 

Gïelem utnedh 
Lohkehtimmien ulmie leah;  learohkh gelkieh 
•	soptsestidh gïelehistovrijen bïjre 
•	digkiedidh guktie saemien gïeletsiehkie leah saemiej gïelemaahtojde, guektiengïelevoetem jïh jïjtjetjirkemem dijpeme 
•	vierhtiedidh guktie Saemielaaken gïelenjoelkedassh jïh Saemiedigkien tseegkeme leah gïeletsiehkiem jïh guektiengïelevoetem dijpeme  
•	digkiedidh guktie skuvle, sïebredahke jih barkoe maehtieh guektiengïelevoetem dåarjoehtidh 
•	raajesejoekedimmiem jïh baakoetearmh utnedh gosse gïelem buerkiestidh 

Jå3 – studijeryöjredimmien ööpehtimmieprogrammen mænngan   

Njaalmeldh gaskesadteme 
Lohkehtimmien ulmie leah;  learohkh gelkieh 
•	jarkoestidh jïh maahtoeh utnedh jarkoestimmien bïjre gosse galka jarkoestidh 
•	soptsestidh gaskesadtemevuekiej bïjre joekehts kultuvrine 
•	viertiestidh jïh vierhtiedih saemien jïh jeatjah aalkoeåålmegi fiktijve teeksth jïh aamhteseteeksth kultuvren muhteste  

Tjaaleldh gaskesadteme 
Lohkehtimmien ulmie leah;  learohkh gelkieh 
•	åehpiedehtedh aamhtesem maam lea jïjtje veeljeme;  gïelen, lidteraturen jallh jeatjah saemien aamhtesen bïjre 
•	ideologijem teekstine gïehtjedidh jïh vierhtiedidh magkerh gaaltijh jïh medija leah 
•	jarkoestidh jïh sjïehtedidh jeatjebi teeksth daaroengïeleste saemien gïelese 
•	faageteeksth tjaeledh sïejhme faagetjaelemi mietie 
•	teeksth öörnedh, gusnie tjïelke ulmie lea jïh aamtesen mietie dïejveldamme 
•	lohkedh jïh joekehtehtedh naan lidteraturh jïh teeksth, heevehtslidteraturh jïh aamhteseprovsa mah leah 1965-1995 gaskem tjaalasovveme jïh dïejveldidh guktie dan tïjjen sïebredahke jïh kultuvre maahta teekstine vååjnedh 

Aerpien maahtoe  
Lohkehtimmien ulmie leah;  learohkh gelkieh 
•	buerkiestidh guktie saemien soptsestimmievuekie lea 
•	vaajesh soptsestidh, gusnie naan saemien soptsestimmievuekieh meatan
•	viertiestidh saemien vaajesh aalkoeåålmegi jïh jeatjah kultuvri vaajesigujmie 

Gïelem utnedh 
Lohkehtimmien ulmie leah; learohkh gelkieh 
•	goltelidh jïh lohkedh saemien teeksth jeatjah saemien gïelijste jïh soptsestidh mij dïhte seamma jïh mij dïhte joekehts 
•	saemien gïelehistovrijem viertiestidh noerhtilaanti gïeli histovrijinie
•	vierhtiedidh saemien gïeletsiehkiem sïebredahkesne jïh viertiestidh jeatjah aalkoeåålmegi gïeletsiehkiejgujmie 
•	digkiedidh guktie saemien gïelepolitihke  jïh kultuvre-evtiedimmie  
•	buerkiestidh guktie njaalmeldh gïele tjaaleldh gïelen muhtese lea 

 Lissietahken daamts studijemaahtaldahken mænngan – barkofaagi ööpehtimmieprogramme 

Njaalmeldh gaskesadteme 
Lohkehtimmien ulmie leah; learohkh gelkieh 
•	faagemaahtoeh utnedh jïjtsh programmefaagijste gosse skuvlen, barkoen jïh sïebredahken bïjre galka håalodh jïh digkiedidh 
•	vierhtiedidh jïh bååstede moenedh jïjtsh jïh mubpiej vuesiehtimmide 
•	joekehtidh jïh buerkiestidh gaskesadtemevuekiej jïh gaskesadtemebarkoevuekiej bïjre mah saemien daaletje jïh dej beeli sïebredahkine 
•	soptsestidh gaskesadtemevuekiej bïjre joekehts kultuvrine 
•	jarkoestidh jïh maahtoe jarkoestimmien bïjre utnedh gosse edtjieh jarkoestidh
•	saemien lidteraturehistovrijen åejvieboelhki bïjre soptsestidh, jïh dam noerhtelaanti lidteraturehistovrijinie viertiestidh 
•	saemien teeksth jeatjah aalkoeåålmegi teekstigujmie viertiestidh jïh vierhtiedidh guktie dah daerpies gosse kultuvrem- jïh identitetem evtiedidh 
•	saemien teeksth viertiestidh jeatjah aalkoeåålmegi teeksti jïh aamhteseprovsateekstigujmie jïh dejtie vierhtiedidh kultuvren muhteste 

Tjaaleldh gaskesadteme 
Lohkehtimmien ulmie leah; learohkh gelkieh 
•	gellie gïeleldh vierhtieh utnedh gosse tjaelieminie, dovne heevehtslidteraturesne jïh aamhteseprovsateekstine 
•	sjïehteles sjaangerem, vierhtieh jïh gïeleåtnoem veeljedh gosse tjaelieminie 
•	aelhkies teeksth jeatjah saemien gïeline lohkedh 
•	teeksth lohkedh mejtie lea dovletji tjaelemevuekiej mietie tjaaleme jih dejtie viertiestidh daaletjen tjaelemevuekine 
•	buerkiestidh jïh vierhtiedidh jïjtse lohkeme-jïh tjaelemebarkoevuekieh 
•	aamhtesem åehpiedehtedh maam lea jïjtje veeljeme; gïelen, lidteraturen jallh jeatjah saemien aamhtesen bïjre  
•	ideologijem teekstine gïehtjedidh jïh vierhtiedidh magkerh gaaltijh jïh medija leah 
•	jarkoestidh jïh sjïehtedidh jeatjebi teeksth daaroengïeleste saemiengïelese 
•	faageteeksth tjaeledh sïejhme faagetjaelemen mietie 
•	teeksth öörnedh, gusnie tjïelke ulmie jïh aamhtesen mietie dïejveldamme  
•	lohkedh jïh joekehtidh teeksth, heevehtslidteraturh jïh aamhteseprovsah mah leah 1965 åvteli tjaalasovveme  
•	lohkedh jïh joekehtehtedh naan teeksth, heevehtslidteraturh jïh aamhteseprovsah mah leah 1965-1995 gaskem tjaalasovveme jïh dïejveldidh guktie dan tïjjen sïebredahke jïh kultuvre maahta teekstine vååjnedh 
•	lohkedh jïh joekehtidh teeksth, heevehtslidteraturh jïh aamhteseprovsah mah  leah 1995 mænngan tjaalasovveme 

Aerpien maahtoe 
Lohkehtimmien ulmie leah; learohkh gelkieh 
•	buerkiestidh vuelien daaletji jïh dovletji vuekiem, aarvoem jïh tsiehkiem  
•	saemien laavlome-saalmevuekiem daaroen laavlome-saalmevuekine viertiestidh 
•	buerkiestidh guktie dïhte saemien soptsestimmievuekie lea 
•	vaajesh soptsestidh, gusnie naan saemien soptsestimmievuekieh meatan
•	viertiestidh saemien vaajesh aalkoeåålmegi jïh jeatjah kultuvri vaajesigujmie 

Gïelem utnedh 
Lohkehtimmien ulmie leah; learohkh gelkieh 
•	saemien gïelen grammatihkem buerkiestidh jïh jeatjah gïeligujmie viertiestidh jïh buerkiestidh guktie sjædta gosse galka saemiengïelese jarkoestidh
•	raajesejoekehtimmiem jïh faagetearmh utnedh gosse gïelem buerkiestidh 
•	buerkiestidh guktie njaalmeldh gïele tjaaleldh gïelen muhtese lea 
•	gïeli smaareh-tjïertide tjuevtjiedidh 
•	goltelidh jïh lohkedh teeksth jeatjah saemien gïelijste, jïh soptsestidh mij dïhte seamma jïh mij dïhte joekehts 
•	soptsestidh gïelehistovrijen åejvieboelhki bïjre jïh viertiestidh noerhtelaanti gïeli histovrijinie 
•	digkiedidh guktie saemien gïeletsiehkie leah saemiej gïelemaahtojde, guektiengïelevoetem jïh jïjtjetjirkemem dijpeme jïh digkiedidh guktie skuvle, sïebredahke jih barkoe maehtieh guektiengïelevoetem dåarjoehtidh 
•	vierhtiedidh guktie Saemielaaken gïelenjoelkedassh jïh Saemiedigkien tseegkeme leah gïeletsiehkiem jïh guektiengïelevoetem dijpeme  
•	digkiedidh guktie saemien gïelepolitihke jïh kultuvre-evtiedimmie leah 
•	saemien gïeletsiehkiem jeatjah aalkoeåålmegi gïeletsiehkiejgujmie viertiestidh 

Faagem vierhtiedidh	
				
Nænnoestimmieh guktie faagem vierhtiedidh 

Elliesvïhnesjimmie 
Jaepietsiehkieh	Öörnege 
10. jaepietsiehkesne 
	Learohkh gelkieh göökte elliesvïhnesjimmieh åadtjodh, akte saemien 1 tjaaleldh jïh akte saemien 1 njaalmeldh.
Jå2 barkofaagi ööpehtimmieprogramme	Learohkh gelkieh göökte elliesvïhnesjimmieh åadtjodh, akte saemien 1 tjaaleldh jïh akte saemien 1 njaalmeldh.
Jå3 studijeryöjredimmien ööpehtimmieprogramme
Lissiehtahke daamhts studijemaahtaldahkese 	Learohkh gelkieh göökte elliesvïhnesjimmieh åadtjodh, akte saemien 1 tjaaleldh jïh akte saemien 1 njaalmeldh.

Desnie gusnie faage gellie jaepieh vaasa, barre dïhte elliesvïhnesjimmie faagen bijjemes daltesistie mij galka maahtaldahkevïhnesjimmesne jallh vïhnesjimmesne tjåadtjodh.  

Eksamene learoehkidie 
Jaepietsiehkieh	Öörnege 
10. jaepietsiehkesne
	Learohkh maehtieh aktem eksamenem saemien 1 åadtjodh. Tjaaleldh eksamenem jarngesne dorje jïh vierhtede. Learohkh aaj maehtieh njaalmeldh eksamenem saemien 1 åadtjodh. Njaalmeldh eksamenem byjreskisnie dorje jïh vierhtede. 
Jå2 barkofaagi ööpehtimmieprogramme	Learohkh maehtieh aktem eksamenem saemien 1 åadtjodh. Tjaaleldh eksamenem byjrekisnie dorje jïh vierhtede. Learohkh maehtieh aaj njaalmeldh eksamenem saemien 1 åadtjodh. Njaalmeldh eksamenem byjreskisnie dorje jïh vierhtede.  
Jå3 studijeryöjredimmien ööpehtimmieprogramme
Lissiehtahke daamhts studijemaahtaldahkese 	Learohkh gelkieh eksamenem saemien 1 åadtjodh. Tjaaleldh eksamenem jarngesne dorje jïh vierhtede. Learohkh maehtieh dovne njaalmeldh eksamenem saemien 1 åadtjodh. Njaalmeldh eksamenem byjreskisnie dorje jïh vierhtede. 

Eksamene privatistide
Jaepietsiehkieh	Öörnege 
10. jaepietsiehkesne
	Vuartesjh guktie maadthskuvlelohkehtimmie geerve almetjidie öörnesovveme. 
Jå2 barkofaagi ööpehtimmieprogramme
	Privatisth gelkieh dovne tjaaleldh jïh njaalmeldh eksamenem saemien 1 åadtjodh. Tjaaleldh eksamenem byjrekisnie dorje jïh vierhtede. Njaalmeldh eksamenem aaj byjreskisnie dorje jïh vierhtede. 
Jå3 studijeryöjredimmien ööpehtimmieprogramme
Lissiehtahke daamhts studijemaahtaldahkese	Privatisth gelkieh tjaaleldh eksamenem saemien Jå3 -daltesisnie utnedh. Tjaaleldh eksamenem jarngesne dorje. Dah gelkieh dovne njaalmeldh eksamenem saemien utnedh. Njaalmeldh eksamenem byjreskisnie  dorje jïh vierhtede. 

Dah daamts nænnoestimmieh guktie vierhtiedidh leah ööhpehtimmielaakesne tjaalasovveme. 



