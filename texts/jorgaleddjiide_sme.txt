Buore beaivvi!
 
Romssa universitehta Giellatekno ja Divvun-joavku leaba ráhkadeamen dihtorjorgalanprográmmaid maid jorgaleaddji sáhttá geavahit veahkkin dalle go jorgala teavsttaid. Dihtorjorgalanprográmma ii goassege boađe jorgaleaddji sadjái, muhto jurdda lea ahte jorgaleaddji seasttášii áiggi.
Min bargu lea álgomuttus, muhto mii háliidit árvvoštallat prográmma dási, ja dasa mii dárbbašit jorgaleddjiid veahkkin dáinna lágiin:
 
Mii sáddet dutnje guokte dárogiel teavstta, A ja B, goappašagain leat su. 300 sáni. B tekstii oaččut maiddái jorgalusa maid min dihtorprográmma lea ráhkadan. Vuosttažettiin háliidit diehtit leago du mielas ávkkálaš geavahit dihtorjorgalusa veahkkin, ja mo don geavahat teavstta, omd. leago dan mađe buorre ahte don sáhtát dušše divvut dan, vai čálátgo áibbas ođđa teavstta. Mii háliidit maiddái diehtit man guhkes áiggi don geavahit jorgalit dan guokte teavstta (manaigo johtileappot jorgalit B go A? man ollu johtileappot?).
Mii sáddet teavsttaid 3-4 jorgaleaddjái, ja áigut maŋŋel čujuhit dasa maid jorgaleaddjit oaivvildit ja mo sii jorgalit eará ládje go mo dihtorprográmma jorgala, muhto eat áiggo makkárge oktavuođas muitalit jorgaleaddjiid namaid. Ieš jorgalusat leat maiddái midjiide ávkin go bargat viidáseappot prográmmain.

Jus don leat mielde dán barggus, de oaččut teavsttaid e-boastta bokte borgemánu loahpas, ja don oaččut vahku dán bargui. Barggu ovddas oaččut 2000 ru.