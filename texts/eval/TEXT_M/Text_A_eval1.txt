TEKST A

Saemiedigkie daan gïjren evtede sijjen båatsoepolitihkem jeatjadehtedh.– Tïjje jarkerosteme dovne båatsojne jïh reerestimmesne daej mïnngemes jaepiej doekoe. Dannasinie hov lea daerpies orre vuajnemehaerijste gïehtjedidh, saemiedigkieraerien lïehtsege Thomas Åhrén jeahta.
Saemiedigkien dïevestjåhkosne ruffien, saemiedigkieraerie sov båatsoepolitihken bïhkedimmesne prosessem buerkeste, jïh daejrehte naan boelhkh dan båetije bïevnesistie Saemiedigkien orre båatsoepolitihken bïjre. Desnie galka joekoen dam båatsoem saemien jieliemassine gïehtjedidh, mij sjïere reaktavåaromem åtna, dovne nöörjen jïh rijhkigaski reaktagoerkelimmesne.
- Jieliemassen maadthreaktah nænnoestidh, åadtjodh laantem nuhtjedh jïh evtiedidh, lea vihkeles gosse båatsoen båetije biejjieh tjirkedh. Dellie aaj buakta ahte jieliemassen lea væjloe nuepieh dovne dijpedh jïh stuvredh siebredahken soejkesjimmieprosessh jïh laantereeresjimmie, vaejsjielåhkoe j.n.v.  Båetije boelvi båatsojne vihties mieriekrïevemh daarpesjieh. Båatsoe ij leah barre jieliemasse, mohte guadta dovne båatsoeburrieh jïh abpe fuelhkieh, mah aaj individueelle reaktah utnieh, Åhrèn bajjehte. 
Dan åvteste hov lea saemiedigkieraaran vihkeles jieliemassem dårjodh, maahtoeh jïh vierhtieh tseegkedh, guktie jïjtje buektehte jïjtse tsiehkieh bueriedidh. Åhrén tjuvtjede daej mïnngemes jaepiej garre vyrhtedimmide jïh dåeriesmoeride båatsojne. Vaesjieh jïjnjem vaalteme, maaksoeh læssanamme jïh baalhkah luajhtadamme, jïh seammasïenten reeresjimmie jeatjahdehteme, krïebpesje galka ealojde unniedidh jïh nïmhtie båatsoe maaje aehpesne damhta. Saemiedigkieraaran hov lea vihkeles jieliemassem vijriebasse buektedh fuelhkine, kultuvrine våaroemisnie. Ihke båatsoe lea vihkeles gïelem, kultuvrem, aerpiemaahtoem, jïh-daajroem evtiedidh. 
- Saemien båatsoe galka jïjtjeguedteldh årrodh, jïh dannasinie hov lea vihkeles ahte gaajhke politihke mij båatsoem dijpie tjoevere båatsoen daerpiesvoetide seatadidh. Ij vielie gåeredh krïebpesjidh båatsoe galka ökologijen mietie jïjtjeguedteldh, jis ij gåatomelaantem jïh ökonomihke våaromem nænnosth, ihke daate lea åejvievåaromem jis sïjhtijibie jïjtjeguedteldh jieliemassem utnedh, Åhrén bajjehte.  
Saemiedigkieraerie tuhtjie Saemiedigkie galka åadtjodh jïjnjebe meatan årrodh politihkem haemiedidh jïh båatsoem reeresjidh båetije biejjine, båatsoej jïjtsh siebrine ektesne. 

