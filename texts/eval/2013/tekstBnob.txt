     1	Lærlingens rettigheter og plikter
     2	Du har rett til å få den opplæringen som læreplanen fastsetter, men du har samtidig plikt til å delta aktivt for å nå opplæringens mål og til å delta i planleggingen og vurderingen av ditt eget læringsarbeid. 
     3	Du skal medvirke til å skape et godt arbeidsmiljø og gode arbeidsforhold. 
     4	Du må møte til den fag-/svenneprøven lærebedriften melder deg opp til. 
     5	Læretiden er fastsatt i lærekontrakten din ut fra en normal arbeidstid i faget. 
     6	Du er arbeidstaker i lærebedriften med de rettigheter og plikter som følger av lover og tariffavtale, bl.a. når det gjelder arbeidstid og ferie.
     7	Som alle andre arbeidstakere har du, i tillegg til lærekontrakten, krav på en skriftlig arbeidsavtale med lærebedriften.
     8	Hvordan behandles søknaden?
     9	Har du søkt læreplass, vil du bli henvist til lærebedrifter med læreplasser i fag som bygger på det programområdet i videregående skole som du kommer fra.
    10	Fylkeskommunen vil så langt det er mulig, forsøke å formidle deg til læreplasser i et fag du har søkt. 
    11	Du kan imidlertid bli henvist til bedrifter med læreplasser i et fag du ikke har søkt, men som du er kvalifisert for, og til lærebedrifter som ligger utenfor hjemkommunen din eller hjemfylket ditt.
    12	Aktuelle søkere kan bli kalt inn til intervju. 
    13	Det er derfor svært viktig at du har oppgitt riktig adresse og mobilnummer, og at du er tilgjengelig for kontakt i den perioden formidlingen pågår. 
    14	I de fleste fylker kan du fram til 1. juli logge inn på vigo.no (logg inn med MinID) og endre adresse og mobilnummer.
    15	Hvis du takker nei til tilbud fra en lærebedrift som du er blitt formidlet til av fylkeskommunen, har du ikke krav på tilbud om ny læreplass eller tilbud om opplæring i skole samme skoleår. 
