Rámmaplána láhkaásahus Sámi allaskuvlla sámi vuođđoskuvlaoahpaheaddjeoahpuid 1.–7. dássái ja 5.–10. dássái § 1 – DOAIBMAVIIDODAT JA ULBMIL Láhkaásahus gusto sámi vuođđoskuvlaoahpaheaddjeoahpuide maid Sámi allaskuvla lágida. Allaskuvla lea akkrediterejuvvon universitehtaid ja allaskuvllaid lága § 1-2 ja § 3-1 vuođul. Sámi vuođđoskuvlaoahpaheaddjeoahppu lea ovttaárvosaš našunála vuođđoskuvlaoahpaheaddjeoahpuin. Sámi vuođđoskuvlaoahpaheaddjeoahpu oahpahusgiellan lea sámegiella nu guhkás go lea vejolaš. Sámi vuođđoskuvlaoahpaheaddjioahpu vuođđogeađgin lea sámekultuvra ja sámeservodat, mas sámi oahppanáddejumit ja oahpahusvuogit leat vuolggasadjin. Sámi vuođđoskuvlaoahpaheaddjeoahppu addá máŋggabealat máhtu sámi dilálašvuođain. Láhkaásahus gusto Sámi allaskuvlla 4-jagáš vuođđoskuvlaoahpaheaddjeohppui. Láhkaásahus meroštallá sámi vuođđoskuvlaoahpaheaddjeoahpuid 1.–7. dási ja 5.–10. dási rámmaid. Láhkaásahusa ulbmil lea sihkkarastit, ahte Sámi allaskuvla fállá integrerejuvvon, profešuvdnii ráhkkanahtti ja dutkanvuđđosaš vuođđoskuvlaoahpaheaddjeoahpuid main lea alla fágalaš kvalitehta. Oahput galget čuovvut Oahpahuslága ja vuođđooahpahussii gustovaš oahppoplánaid. Sámi allaskuvla galgá lágidit integrerejuvvon vuođđoskuvlaoahpaheaddjeoahpuid, main lea ollisvuohta ja oktiigullevašvuohta teoriija- ja hárjehallanoahpuiguin, fágaiguin ja fágadidaktihkain ja fágaid gaskkas. Vuođđoskuvlaoahpaheaddjeoahput galget addit kandidáhtaide nana fágalaš ja didákttalaš máhtuid, gealbudahttit sin atnit ávkin dutkama oahpaheaddjeámmáhis ja ámmátlaš ovdáneamis jeavddalaččat. Oahpuid iešvuohtan lea lagas ovttasdoaibman profešuvdnasurggiiguin ja iešguđetlágan servodatdoibmiiguin. Oahput galget čatnat oahpaheaddjeámmáha historjjálaš kontekstii ja áigeguovdilis servodatperspektiivii, ja oahpahit kritihkalaččat reflekteret ja hukset profešuvdnaáddejumi. Sámi vuođđoskuvlaoahpaheaddjeoahppu galgá čatnat oahpaheaddjeámmáha sámi oktavuhtii ja álgoálbmotoktavuhtii. Vuođđoskuvlaoahpaheaddjeoahput kvalifiserejit kandidáhtaid bastit oahpahit sámi dilálašvuođaid birra ja sii galget diehtit sámi mánáid oahppovuoigatvuođaid, mat albmanit oahpahuslágas ja vuođđooahpahussii gustovaš oahppoplánain. ¶
§ 2 OAHPPANJOKSOSAT Sámi vuođđoskuvlaoahpaheaddjeoahput gealbudahttet oahpaheddjiid bargagoahtit ja čađahit hástaleaddji ja máŋggabealát ámmáha girjás ja rievdi servodagas. Oahppanjoksosat leat hábmejuvvon našunála kvalifiserenrámmaid vuođul. ¶
Go kandidáhttá lea ollašuhttán vuođđoskuvlaoahpaheaddjeoahpu, de galgá son leat olahan oahppanjoksosiid mat čilgejuvvojit máhtu, gálggaid ja oppalaš gelbbolašvuođa vuođul. Dát leat vuođđun skuvlabarggus ja viidásut gelbbolašvuođaovdáneamis. Oahppanjoksosat erenoamážit 1.–7. dási kandidáhtaide: Kandidáhtas lea fágalaš ja fágadidákttalaš máhttu sámegielas, matematihkas, dárogielas ja eará oahppofágain ja nana máhttu álgooahpahusas lea máhttu bargat vuođđogálggaiguin (ovdanbuktit njálmmálaččat, lohkat, ovdanbuktit čálalaččat, rehkenastit, geavahit digitála reaidduid) fágaid siskkobealde ja fágaid rastá, ja máhttá lágidit diliid, mat ovdánahttet 1.–7. dási ohppiide heivehuvvon oahpahusa lea máhttu ollislaš oahppooalis, mas erenoamážit deattuhit sirdašumi mánáidgárddis skuvlii ja mánáidskuvladásis nuoraidskuvladássái Oahppanjoksosat erenoamážit 5.–10. dási kandidáhtaide: Kandidáhtas lea nana fágalaš ja fágadidákttalaš máhttu sámegielas ja eará oahppofágain ja ráddjejuvvon fágaid diehto- ja máhttovuođuin lea máhttu bargat ja ovdánahttit vuođđogálggaid (ovdanbuktit njálmmálaččat, lohkat, ovdanbuktit čálalaččat, rehkenastit, geavahit digitála reaidduid) fágaid siskkobealde ja fágaid rastá, ja máhttá lágidit diliid, mat ovdánahttet 5.–10. dási ohppiide heivehuvvon oahpahusa lea máhttu ollislaš oahppooalis, mas erenoamážit deattuhit sirdašumi mánáidskuvladásis nuoraidskuvladássái ja nuoraidskuvladásis joatkkaskuvlaoahpu dássái Oktasaš oahppanjoksosat goappaš oahpuid kandidáhtaide: Oahppanjoksosat biddjojit dán guovtti vuođđoskuvlaoahpaheaddjeoahpu fágaid sisdoaluid ja bargovugiid oktavuhtii. MÁHTTU Kandidáhtas lea máhttu skuvlla ja oahpaheaddjeámmáha iešvuođain, historjjás, ovdáneamis ja sajádagas sámi servodagas ja servodagas muđui, ja skuvlla ulbmila, árvovuođu, lágaid, gustovaš oahppoplánaid ja iešguđetlágan ohppiid vuoigatvuođaid birra lea máhttu oahppoplánabargguin ja skuvllas organisašuvdnan lea máhttu mánáid ja nuoraid oahppamis, ovdáneamis ja oppalaščuvgejumis iešguđetlágan sosiála, máŋggakultuvrralaš ja máŋggagielalaš konteavsttain lea máhttu luohkkájođiheamis ja luohkkábirrasis ja máhttá ovdánahttit buriid oktavuođaid ohppiiguin ja ohppiid gaskkas lea máhttu máŋggalágan bargovugiin ja oahppanresurssain, ja máhttu bargovugiid, sisdoalu ja ohppiid oahppaneavttuid oktiigullevašvuođas lea máhttu mánáid ja nuoraid bajásšaddanbirrasa, dásseárvvu ja identitehtabarggu birra lea máhttu mánáin, geat leat váttis diliin ja mánáid vuoigatvuođain našunála ja riikkaidgaskasaš perspektiivvas, riikkaidgaskasaš šiehtadusaid vuođul, álgoálbmotjulggaštusaid ja našunála lágaid vuođul lea máhttu sámi, našunála ja riikkaidgaskasaš dutkan- ja ovddidanbargguin mat gusket oahpaheaddjeámmáhii lea máhttu sámi árbevirolaš máhtus ovttaskas fágasurggiin lea máhttu sámi mánáid ja nuoraid bajásšaddandilálašvuođaid hástalusain ¶
GÁLGGAT Kandidáhtta - máhttá iešheanalaččat ja ovttas earáiguin plánet, čađahit ja reflekteret oahpaheami fágaid siskkobealde ja fágaid rastá, mas vuolggasadjin leat sámi árbevirolaš máhttu, dutkan- ja vásáhusvuđđosaš máhttu - máhttá lágidit dili ja láidestit buriid ja hutkás oahppanbirrasiid - máhttá lágidit dili estehtalaš attáldagaid ovdánahttimii, muosáhussii ja dovddiidussii - máhttá heivehit oahpaheami iešguđetlágan ohppiid dárbbuide ja movttiidahttit oahppanhálu, go čielgasit ovdanbuktá oahppanmihttomeriid, ja geavaha iešguđetlágan bargovugiid olahit ohppiid mihttomeriid - máhttá árvvoštallat ja duođaštit ohppiid oahppama ja ovdáneami oahppomihtuid ektui, rávvet nu ahte ovddida oahppama ja veahkehit ohppiid árvvoštallat iežaset oahppama - máhttá kritihkalaččat reflekteret iežas ja skuvlla geavadiid go ovdánahttá oahpaheaddjerolla ja ámmátetihkalaš gažaldagaid - hálddaša njálmmálaš ja čálalaš sámegiela, máhttá ámmátlaš giellageavaheami ja máhttá oahpahit sámegillii iežas fágain. Hálddaša njálmmálaš ja čálalaš dárogiela, ja máhttá geavahit giela ámmátoktavuođain - máhttá árvvoštallat ja geavahit heivvolaš dutkanbohtosiid ja ieš čađahit systemáhtalaš ovddidanbargguid - máhttá ovttasráđiid váhnenovddasteddjiiguin ja fágalaš ásahusaiguin gávnnahit ja fuobmát ohppiid sierralágan dárbbuid, vai dárbbašlaš doaibmabijut álggahuvvojit - máhttá lágidit dili mii ovddida fidnoálggahangealbbu (entreprenørskap) ja máhttá searvvahit oahpaheapmái báikkálaš bargo- ja servodateallima, árbediehtoguddiid ja resursaolbmuid - máhttá ávkin atnit sámi oahppan- ja oahpahanvugiid OPPALAŠ GELBBOLAŠVUOHTA Kandidáhtta - bastá oaččuhit ámmátlaš searvevuođa oahpaheddjiiguin nu, ahte ovdánahttá buori geavada ja ámmátetihkalaš geađgejuolggi - bastá oaččuhit ámmátlaš searvevuođa sámi oahpaheddjiiguin dainna ulbmiliin, ahte ovdánahttit buori geavada ja ámmátetihkalaš geađgejuolggi maiddái riikkarájiid rastá - bastá ovdánahttit demokratiijaáddejumi ja demokráhtalaš oassálastima ja bastá kritihkalaččat reflekteret sierra luohkkádásiid dárbbuid - bastá nannet riikkaidgaskasaš ja máŋggakultuvrralaš áššiid skuvlla barggus - bastá fuobmát iežas oahppan- ja gelbbolašvuođadárbbuid oahpaheaddjeámmáhis - lea háhkan nuppástuhttin- ja ovddidangelbbolašvuođa, mainna bastá dustet skuvlla hástalusaid boahttevuođas - bastá nannet sámi, álgoálbmot ja riikkaidgaskasaš skuvladoaimmaid - bastá doarjut sámi mánáid ja nuoraid ovdáneami ja identitehtahuksema ¶
§ 3 SIERRANAHTTI VUOĐĐOSKUVLAOAHPAHEADDJEOAHPU STRUKTUVRA (1) Spesialiserema ja fágalaš ovttasteami gáibádusat Vuođđoskuvlaoahpaheaddjeoahput leat spesialiserejuvvon skuvlla ahkeluohkáide, ja gealbudahttet oahpahit jogo 1. –7. dásis dahje 5. – 10.dásis. Oahput lágiduvvojit guovtti čielgasit meroštallojuvvon ja sierranas vuođđoskuvlaoahpaheaddjeoahppun vugiiguin, mat sihkkarastet progrešuvnna ollislaš profešuvdnaoahpus. Njealjijagáš 1.–7. dási oahpaheaddjeoahppu doallá sisttis dábálaččat unnimusat njeallje oahpahusfága, main unnimusat okta fága lea 60 oahppočuoggá ja eará fágat leat unnimusat 30 oahppočuoggá. Váldodeaddu galgá leat álgooahpahusas. Okta oahpahusfága 4. oahppojagis sáhttá buhttet ovtta 30. čuoggá skuvlarelevánta fága. Jus joatká masteroahpuin 3. oahppojagi maŋŋá, de masteroahpu vuosttaš jahki buhtte vuođđoskuvlaoahpaheaddjeoahpu 4. oahppojagi fágaid. Njealjijagáš 5.-10. dási oahpaheaddjeoahppu doallá sisttis dábálaččat unnimusat golbma oahpahusfága, juohke fága lea 60 oahppočuoggá. Váldodeaddu lea fágalaš čiekŋudeamis. Ovtta oahpahusfága 4. oahppojagis sáhttá buhttet ovttain oahpahusfágain ja ovttain skuvlarelevánta fágain, main goappásge leat 30 oahppočuoggá, nubbi vejolašvuohta lea guokte oahpahusfága, main goappásge leat 30 oahppočuoggá. Jus joatká masteroahpuin 3. oahppojagi maŋŋá, de masteroahpu vuosttaš jahki buhtte vuođđoskuvlaoahpaheaddjeoahpu 4. oahppojagi fágaid. Geatnegahtton fágat, fágaid ja hárjehallanoahpahusa viidodat Goappaš oahput galget doallat sisttis bagadallojuvvon, árvvoštallojuvvon ja molsašuddi hárjehallanoahpu buot oahppojagiin. Hárjehallanoahppu lea integrerejuvvon oassin buot oahppofágain. Hárjehallanoahpu viidodat lea unnimusat 100 beaivvi njealji jagis; unnimusat 80 beaivvi golmma vuosttaš oahppojagi, unnimusat 20 beaivvi maŋemus oahppojagi. Hárjehallanoahppu čađahuvvo vuođđoskuvllas ja juhkkojuvvo sihke vuolit ja alit ahkeluohkáide dan oahpposuorggis, masa oahppu gealbudahttá. Hárjehallanoahpus galgá leat progrešuvdna ja heivehuvvot studeanttaid válljenfágaide buot oahppojagiin ja čadnojuvvot iešguđetlágan skuvladoaimmaide. Hárjehallanoahpu lágideapmi berre speadjalastit miehtásámi perspektiivvaid. Buot oahpahusfágain galgá leat fágadidaktihkka ja galget leat profešuvdnii ráhkkanahtti oahpaheaddjeoahppofágat. Buot oahpahusfágain, skuvlarelevánta fágain ja fáddájoavkkuin galgá dutkan leat vuođđun ja čanastuvvot dutkanaktiivvalaš fágabirrasiidda. Bachelorbargu lea geatnegahtton goalmmát oahppojagi. Barggu viidodat lea 15 oahppočuoggá pedagogihka ja oahppimáhtu oahppoollisvuođas. Dieđateoriija ja metodat galget čadnojuvvot bachelorbargui. Bachelorbargu galgá leat profešuvdnii gullevaš ja temáhtalaččat čatnasit pedagogihkkii ja oahppimáhttui ja/dahje eará fágaide. Barggus berre leat sámi perspektiiva dahje álgoálbmotperspektiiva. Vuođđoskuvlaoahpaheaddjeoahpu 1.–7. dásis leat geatnegahtton fágan pedagogihkka ja oahppimáhttu 60 oahppočuoggá, matematihkka 30 oahppočuoggá, sámegiella 30 oahppočuoggá ja dárogiella 30 oahppočuoggá. ¶
Vuođđoskuvlaoahpaheaddjeoahpu 5.–10. dásis leat geatnegahtton fágan pedagogihkka ja oahppimáhttu 60 oahppočuoggá. Ii oktage oahpahusfága leat geatnegahtton. Sámi allaskuvla galgá lágidit dili, vai studeanttat besset váldit riikkaidgaskasaš lohkanbaji 4-jagáš vuođđoskuvlaoahpaheaddjeoahpus. (2) Oahpuid lágideapmi Vuođđoskuvlaoahpaheaddjeoahpu 1.–7. dássi: 1.–3 . oahppojahki: Hárjehallanoahppu Pedagogihkka ja oahppimáhttu 60 oahppočuoggá Sámegiella 30 oahppočuoggá Dárogiella 30 oahppočuoggá Matematihkka 30 oahppočuoggá Oahpahusfága 60 oahppočuoggá 4. oahppojahki: Hárjehallanoahppu Oahpahusfága 60 oahppočuoggá, vejolaččat guokte fága goabbáge 30 oahppočuoggá, main nubbi sáhttá leat 30 oahppočuoggá skuvlarelevánta fága. Vuođđoskuvlaoahpaheaddjeoahpu 5.–10. dássi: 1.–3. oahppojahki: Hárjehallanoahppu Pedagogihkka ja oahppimáhttu 60 oahppočuoggá (juhkkojuvvo dábálaččat 15 oahppočuoggái guovtti vuosttaš oahppojahkái ja 30 oahppočuoggái goalmmát oahppojahkái) Oahpahusfága I 60 oahppočuoggá Oahpahusfága II 60 oahppočuoggá 4. oahppojahki: Hárjehallanoahppu Oahpahusfága III 60 oahppočuoggá, vejolaččat guokte fága goabbáge 30 oahppočuoggá, main nubbi sáhttá leat 30 oahppočuoggá skuvlarelevánta fága. § 4 NAŠUNÁLA NJUOLGGADUSAT, PROGRÁMMAPLÁNAT JA INDIKÁHTORAT Vuođđoskuvlaoahpaheaddjeoahpuid fágaide ráhkaduvvojit našunála njuolggadusat ja indikáhtorat, mat meroštallet vuođđoskuvlaoahpaheaddjeoahpuid, main lea alla kvalitehta. Láhkaásahusa, našunála ja sámi njuolggadusaid vuođul, galgá Sámi allaskuvla ráhkadit prográmmaplánaid sámi vuođđoskuvlaoahpaheaddjeoahpuide. Prográmmaplánat mearridit fágalaš sisdoalu, hárjehallanoahpu, organiserema, bargovugiid ja árvvoštallanortnegiid. Institušuvnna stivra dohkkeha prográmmaplána. § 5 FRIDDJENMEARRÁDUSAT Eksámen dahje geahččaleapmi, mii ii leat čađahuvvon vuođđoskuvlaoahpu oassin, sáhttá leat vuođđun friddjet eksámenis, geahča universitehta- ja allaskuvlalága § 3-5. Oahppu mii sáhttá ¶
leat friddjema vuođđun, galgá leat jogo fága, mii vástida skuvlafága dahje fága mas lea relevánsa vuođđoskuvlla oahpaheaddjebargui, geahča § 1, ja berre fátmmastit fágadidaktihka ja hárjehallanoahpu. Studeanta galgá maiddái sáhttit duođaštit sámegielat gelbbolašvuođa fágas. Vuođđoskuvlaoahpaheaddjeoahpu 1.–7. dásis sáhttá friddjet, nuppi dáin guovtti dárogiela suopmana geahččaleamis daid studeanttaid, geain eatnigiellan lea sámegiella, kveanagiella, dárogiela seavagiella dahje eará unnitlogugiella ja geat eai leat árvvoštallojuvvon goappaš dárogielain joatkkaskuvlaoahpus. Seamma ládje gustojit friddjenmearrádusat vuođđoskuvlaoahpaheaddjeoahpu 5.–10. dási studeanttaide, geat eai vállje dárogiela fágačoakkáhussii. Seammá gusto maiddái olgoriikastudeanttaide, geain ii leat Norgga joatkkaskuvlaoahppu. Studeanttaide, geain dárogiella lea 5.–10. dási vuođđoskuvlaoahpaheaddjeoahpus, eai gusto friddjenmearrádusat dárogiela suopmaniid geahččaleamis. Friddjen galgá merkejuvvot oahppoduođaštussii. § 6 FÁPMUIBOAHTIN JA GASKABODDOSAŠ NJUOLGGADUSAT Láhkaásahus lea fámus njukčamánu 1. beaivvi 2010 rájes ja gusto 2010-2011 oahppojagi sisaváldimii. Studeanttain, geat čuvvot ovddeš rámmaplánaid, lea vuoigatvuohta váldit eksámena dáid vuođul gitta juovlamánu 31. beaivái 2015. Dán dáhtona rájes ii leat šat fámus juovlamánu 13. beaivvi 2005 addojuvvon dábálášoahpaheaddjeoahpu rámmaplána láhkaásahus. ¶
Doaibmaplána Olggosaddán: Bargo- ja searvadahttindepartemeanta Almmolaš etáhtat sáhttet diŋgot lassigáhppálagaid čujuhusas: Departementenes servicesenter Post og distribusjon E-poasta: publikasjonsbestilling@dss.dep.no Telefáksa: 22 24 27 86 ¶
T ¶
M ¶
Almmuhankoda: A – 0025 S Hábmen: Departementenes servicesenter Prenten: Departementenes servicesenter - 05/09 - 2500 Govvideaddji: Leif Arne Holm ¶
Sámegielaid doaibmaplána ¶
Doaibmaplána ¶
Sámegielaid doaibmaplána ¶
SISDOALLU Ovdasátni Viiddis ja guhkesáigásaš áŋgiruššan sámegielaigui ¶
Politihkalaš vuođđu ¶
Riektevuođđu ¶
Geatnegasvuohta gáhttet sámegielaid ¶
Sámedikki bargu sámegielain ¶
Doaibmaplána barggu ja čuovvoleami organiseren Sámegielaid otnáš dilli ¶
Sámegielaid iskkadeapmi ¶
Mánáidgárddit ja vuođđooahpahus Makkár vásáhusat leat giellaealáskahttimis eará riikkain ¶
Árvaluvvon ođđa láhka nationála unnitloguid ja unnitlohkogielaid birra Ruoŧas ¶
Ulbmilat, hástalusat, guhkesáigásaš strategiijat ja doaibmabijut ¶
OAHPPAT ¶
Nannet oahpahusa davvi-, julev- ja oarjilsámegielas ja -gillii buot dásiin Sámi mánáidgárdefálaldagat ¶
Doaibmabidju 1. Diehtojuohkin mánáidgárdefálaldagaid ásaheami birra sámi mánáid várás Doaibmabidju 2. Máhttobuorideapmi mii čalmmustahttá giela Doaibmabidju 3. Pedagogalaš ávdnasiid ráhkadeapmi Vuođđooahppofálaldat sámegielas ja sámegillii Doaibmabidju 4. Kártet mo oahppit árvvoštallet sámegiela oahpahusa Doaibmabidju 5. Oahppoplánaid láidestusat Doaibmabidju 6. Bearráigeahčču das mo gielddat ja fylkkagielddat čađahit oahppiid vuoigatvuođa ¶
oažžut oahpahusa sámegielas ¶
Doaibmabidju 7. Gáiddosoahpahusa fierpmádat Doaibmabidju 8. Ovttasbargu Ruoŧain sámegiela oahpahusas Doaibmabidju 9. Ovttasbargu Suomain sámegiela oahpahusas Sámi oahpponeavvut Doaibmabidju 10. Sámegielalaš oahpponeavvut – daid buvttadeapmi, fuolaheapmi geavaheaddjiide ¶
ja jorgaleapmi Doaibmabidju 11. Sámegiela oahpahusa vuoigatvuođa ja geatnegasvuođa ¶
diehtojuohkindoaibmabijut Giliskuvllat Rávesolbmuid giellaoahpahus ja alfabehtten Doaibmabidju 12. Rávesolbmuid 5-jahkásaš oahpahusprográmma sámegielas Doaibmabidju 13. Kártet eatnigielalaš analfabetismma ja rávesolbmuid dárbbu oažžut oahpahusa ¶
sámegielas Doaibmabidju 14. Rávesolbmuid alfabehttenprošeakta Romssa fylkkas Alit oahpahus ja rekruhtten Doaibmabidju 15. Sámi oahpaheaddjioahpahus Doaibmabidju 16. Kártet rekruhttenvuođu ja makkár dárbu lea sámegielalaš oahpaheaddjiide ¶
Doaibmabidju 17. ¶
Doaibmabidju 18. Doaibmabidju 19. Doaibmabidju 20. Doaibmabidju 21. Eará gielladoaibmabijut Doaibmabidju 22. ¶
Doaibmabidju 23. Doaibmabidju 24. Doaibmabidju 25. Doaibmabidju 26. ¶
Doaibmabidju mii galgá rekruhttet oahppiid sámi oahpaheaddjioahpahussii ja oahpaheaddjioahpahussii mas lea sámegiella fágan Rekruhttenáŋgiruššan Finnmárkkus – gollevirgi Oahppoloatnaosiid sihkkun Oahpaheaddjiid joatkkaoahpahus sámegielas Kurssat ja lohkamat Sierra doaibmabijut mat galget nannet giellaovdáneami oarjilsámi guovllus ja julevsámi guovllus Oarjilsámi giellabeassi Ovddidanprošeakta Davvi-Trøndelága fylkkasuohkanis Nuortalaš giela ja kultuvrra ealáskahttin Bihtánsámi giela ja kultuvrra ealáskahttin ¶
GEAVAHIT Lasihit almmolaš fálaldagaid sámegillii geavaheaddjiide servodaga buot joregiin Sámelága giellanjuolggadusat Doaibmabidju 27. Sámelága giellanjuolggadusaid geahčadeapmi Doaibmabidju 28. Sámelága giellanjuolggadusaid bearráigeahčču Sámegielalaš bargit almmolaš hálddahusas Doaibmabidju 29. Dulkaoahpahus ja dulkkaid dohkkeheapmi Heahtedieđihanbálvalus Mánáidsuodjalus Doaibmabidju 30. Joatkkaoahpahusa árvvoštallan Doaibmabidju 31. Bearráigeahččanortnega láhkaásahusvuođđu Dearvvasvuođa- ja fuollabálvalusat Doaibmabidju 32. Dulkonbálvalusat dearvvasvuođafitnodagain Doaibmabidju 33. Bearráigeahčču Doaibmabidju 34. Ovttadássásaš bálvalusat julevsámi ja oarjilsámi guovlluin Doaibmabidju 35. Almmolaš dokumeanttaid jorgaleapmi Doaibmabidju 36. Dajaldatsátnegirji dearvvasvuođa- ja fuollabálvalusa várás Doaibmabidju 37. Diehtojuohkinávdnasat bátnedearvvasvuođa birra Doaibmabidju 38. Bátnedearvvasvuođa kárten Bargo- ja čálgohálddašeapmi Doaibmabidju 39. NAVa diehtojuohkin sámegillii Doaibmabidju 40. Geavaheaddjiid jearahallan Girkolaš bálvalusat sámegillii Doaibmabidju 41. Doarjja biibbaljorgaleapmái Doaibmabidju 42. Sámi searvegoddi oarjilsámi giellaguovllus Doaibmabidju 43. Ipmilbálvalusteavsttaid jorgaleapmi/heiveheapmi Vearroetáhta Doaibmabidju 44. Vearroetáhta – viiddiduvvon fálaldat sámegillii Kriminálafuolla Doaibmabidju 45. Sámegielalaš giddagasbargiid háhkan Doaibmabidju 46. Čohkkándilálašvuođaid geahčadeapmi Doaibmabidju 47. Kriminálafuollaguovddáš mas lea máhttu sámegielas ja sámi kultuvrras ¶
Konfliktaráđiid čállingoddi Doaibmabidju 48. Sámegiella konfliktaráđiin Politiija Doaibmabidju 49. Eambbo sámegiellamáhttu ja sámi kulturmáhttu politiijii Doaibmabidju 50. Heivehit sámegielaid elektruvnnalaš prográmmaide Doaibmabidju 51. Dakkár olbmuid háhkan Politiijaallaskuvlii guđiin lea sámi duogáš Suodjalus Doaibmabidju 52. Diehtojuohkin vuosttasgearddesoahtebálvalusa birra Doaibmabidju 53. Diehtojuohkin ja dieđiheapmi Suodjalusa hárjehallandoaimmaid birra Ráđđehusa sámegielaid geavaheapmi Doaibmabidju 54. Eanet ráđđehusdokumeanttat sámegillii Doaibmabidju 55. Hálddahustearpmat Doaibmabidju 56. Sámegillii jorgaluvvon lágaid dohkkehanortnet Sámegiella ja IKT Doaibmabidju 57. Sámegiella almmolaš registariin – gáibádusat stáhtalaš etáhtaide Giellateknologiija Doaibmabidju 58. Sámegiela riektačállinreaidu Sámegiela sátnegirjjit Doaibmabidju 59. Sámegiela sátnegirjjiid kárten ja buorideapmi ¶
OAIDNIT Oidnosii buktit sámegiela albmohahkii Sámi báikenamat ja sámegielalaš galbbat Deaivvadanbáikkit Doaibmabidju 60. Mánáid ja nuoraid sámegielalaš deaivvadanbáikkit Interneahtta Mediat Doaibmabidju 61. Sámegielalaš aviissat – eambbo julevsámegillii ja oarjilsámegillii Doaibmabidju 62. Snåsningen nammasaš aviisa: oarjilsámegelalaš aviisasiiddut Doaibmabidju 63. Oarjilsámi mediaguovddáš Kultuvra – filbma, teáhter, girjjálašvuohta, girjerádju Doaibmabidju 64. Sámi girjjálašvuođa oastinortnet ¶
Dárbu dutkat ja ovddidit máhtu Doaibmabidju 65. Hukset oarjilsámegiela ja julevsámegiela dutkanmáhtu Doaibmabidju 66. Dutkan- ja fága/resursaguovddáš Sámi statistihkka ¶
OVDASÁTNI ¶
Ráđđehus bijai giđđat 2008 ovdan St.dieđáhusa nr. 28 (2007-2008) Sámepolitihkka. Dieđáhus čilge viidát deháleamos hástalusaid mat Ráđđehusas leat politihkastis sámi servodahkii. Dieđáhusas celkojuvvo ahte sámegielaid dilli lea bahá. Ráđđehus mearridii danne ráhkadit sámegielaid doaibmaplána. ¶
Maŋimuš logiid jagiid leat arvat doaibmabijut álggahuvvon nannen ja ovddidan dihtii sámegielaid servodaga máŋgga suorggis. Dáin doaibmabijuin máŋga doibmet bures, ja leat dagahan dan ahte sámegielat leat ožžon nannosat saji servodahkii. Muhtun sámi guovlluin sámegiella lea beaivválaš gulahallangiella. Guđege olbmo giellamáhttu buorrána lunddolaččat beaivválaš ovttastallamis eará giellageavaheaddjiiguin. Dát guovllut leat dehálaš resurssat sámegiela ovdáneapmái Norggas. Seammás lea nu, ahte eanet sámegielalaš olbmot jávket go sii guđet bohtet sin sadjái, erenoamážit sámegiela hálddašanguovllu olggobealde. Ain váilot ollu sámegielalaš bargit almmolaš ja bođolaš surggiin. Danne lea dárbu eambbo áŋgiruššat ovddidit sámegielaid. Ráđđehus áigu dáinna doaibmaplánain bidjat vuođu viiddis ja guhkesáigásaš doaimmaide mat galget ovddidit sámegielaid beroškeahttá surggiid rájáin ja hálddahusdásiin. Ulbmil lea ahte Norggas nu šaddá sámegielaide dorvvolaš vuođđu boahtteáigái. Julevsámi ja oarjilsámi guovlluin lea gielladilli erenoamáš váttis. Danne lea dárbu ahte mii bidjat searaid sihkkarastit ahte julevsámegiella ja oarjilsámegiella šaddet ealli geavahan-, ovttastallan- ja máhttogiellan maiddái boahttevaš buolvvaidege. ¶
Máŋga departemeantta leat searvan doaibmaplána bargui. Mis lea leamaš viiddis gulahallan Sámedikkiin ja mii leat joavdan ovttamielalašvuhtii doaibmaplána hárrái ráđđádallamiin. Midjiide leat maid boahtán árvalusat sierranas birrasiin. Doaibmaplána váldoulbmil lea láhčit dilálašvuođaid nu, ahte sámegielaid aktiivvalaš geavaheaddjit lassánit. Dan galgá šaddat vejolaš duohtan dahkat dainna lágiin ahte sámegiela oahpahus nannejuvvo mánáidgárddiin ja vuođđooahpahusas, ja ahte lágiduvvojit eanet joregat main lea vejolaš geavahit sámegiela, ja dasto vel dainna lágiin ahte návccat biddjojuvvojit oaččuhit eanebuid váldit sámegielalaš oahpu ja oahpu mas sámegiella lea fágan. Go ráđđehus bidjá eambbo návccaid almmolaš suorggi sámegillii, de háliida nannet guđege sámi olbmo vejolašvuođa áddehallat nuppiiguin sámegillii. Mun dieđán ahte ollugat vásihit dan, ahte eai beasa geavahit iežaset vuoigatvuođa sámástit go sis lea dahkamuš almmolaš hálddahusain ja dearvvasvuođalágádusain – dannego ii oktage sáhte sin bálvalit sámegillii. Dán dili mii dáhttut ovttasráđiid buoridit. ¶
«Doaibmaplána váldoulbmil lea láhčit dilálašvuođaid nu, ahte sámegielaid aktiivvalaš geavaheaddjit lassánit...» ¶
Sámedikki sámegiellaiskkadeamit ja sámelága giellanjuolggadusaid árvvoštallan maid čájehit ahte ain leat ollu hástalusat mat fertejit čovdojuvvot ovdalgo sámelága giellanjuolggadusaid mearrádusat leat ollašuhttojuvvvon ollásit. Dárbu sáhttá leat maid geahčadit sámelága giellanjuolggadusaid riikkaidgaskasaš geatnegasvuođaideamet čuovggas. Ráđđehus danne áigu geahčadit sámelága giellanjuolggadusaid. Mun lean hui ilus go ráđđehus ođastuvvon nationálabušeahtas lea árvalan stuorrudit juolludeami Sámediggái, vai Loabága suohkanii lea vejolaš šaddat sámegiela hálddašanguovllu láhttun golggotmánu 1. beaivvi 2009 rájis Go sámegielat eambbo oidnojit ja gullojit almmolaš báikkiin, nugo min sávaldat lea, de galget leat buohkaide olámuttus. Ulbmil lea ahte sámegielat galget ¶
ovdánit servodaga nannejeaddji oassin, ja daidda galgá leat sadji ovdánit buot servodaga surggiin. Mun dieđán ahte sámit ollu barggu dahket nannen dihtii sámgiela sihke bearrašiin, báikegottiin, mánáidgárddiin ja vuođđooahpahusas, sámi giellaja kulturguovddážiin, ja sámi organisašuvnnain ja ásahusain. Ain ovddas guvlui lea mearrideaddji dehálaš ahte sámit ieža geavahit gieldaideaset viššalit. Sámegielaid nannenbargu gáibida guhkesáigásaš ja bissovaš rahčamušaid servodaga eanaš surggiin, ja dat ferte joatkit guhkit áiggi. Doaibmaplána válddahallá danne ráđđehusa barggu guhkibuš áiggi ulbmiliid, namalassii nannet sámegielaid boahtteáigái. Dát ulbmilat leat vuođđun plánaáigodaga doaibmabijuid joatkevaš čađaheapmái. ¶
VIIDDIS JA GUHKESÁIGÁSAŠ ÁŊGIRUŠŠAN SÁMEGIELAIGUIN ¶
Ráđđehusa politihka bajimuš ulbmil sámegielaid ávkin lea láhčit nu, ahte Norggas lea oadjebas boahtteáigi sámegielaide – davvisámegillii, julevsámegillii ja oarjilsámegillii. Dehálaš ulbmil lea buoridit sámegielalaš olbmuid loguid. Dat gáibida viiddis ja guhkesáigásaš áŋgiruššama buot servodatsurggiin. Ráđđehus áigu doaibmaplánaáigodaga bidjat dakkár vuođu mas lea vejolaš buorebut áŋgiruššat sámegielaiguin sierranas servodatsurggiin – erenoamážit oahpahallamiin, oahpahusas, almmolaš bálvalus- ja fuollafálaldagain, ja vel geavahit ja oidnosii buktit sámegielaid almmolaš oktavuođain. Sámegielaid oadjebas boahtteáiggi eaktun lea ahte daid árvodássi buorrána ja ahte daid geavaheaddjiide ja eiseválddiide guđege dásis bohtet oidnosii ásahuvvon giellavuoigatvuođat. Sámegiella ferte dikšojuvvot buot joregiin main sámit leat ja deaivvadit, ja danne lea dehálaš čalmmustahttit sámegielaid joregiid ja daid geavaheaddjiid deaivvadanbáikkiid. Sámegielaid oadjebas boahtteáigi eaktuda maid ahte guhtege sápmelaš geahččala nanusmahttit ja buoridit iežas sámegiela máhtu, geavahit sámegiela nu ollu dilálašvuođain go sáhteš, ja oahpahit sámegiela mađe muddui lea vejolaš ođđa buolvvaide. Jos sámegielaid boahtteáigi galggaš leat oadjebas, de gáibiduvvo ahte gielddat ja báikegottit suodjalit ja viššalit geavahit sámegiela iežaset guovlluin dainna fuolain, ahte sámegiela lea vejolaš bures oahpahit mánáidgárddiin, vuođđoskuvllain ja joatkkaskuvl- ¶
lain, ja dainnage fuolain ahte vánhemiidda ja eará rávesolbmuide maid leat buorit vejolašvuođat oahppat sámegiela. Dasto báikegottit berrejit deattuhit dehálažžan lágidit sámegielalaš joregiid mánáide, nuoraide ja rávesolbmuide, ja fállat dakkár gielddalaš bálvalusaid sámi álbmogii, main vuođus lea sámi giella- ja kulturmáhttu. Sámegielalaš galbbat galget leat gielddavisttiid sihke olggobealde ja siskkobealde, ja máŋggagielat geaidnogalbbat váikkuhit dasa ahte sámegiellage lea oidnosis báikkálaš servodagain. Sámegielaid oadjebas boahtteáigi eaktuda álššalaččat áŋgiruššama julevsámegielain ja oarjilsámegielain, vai dát gielat bissot ealli giellan maiddái boahtteáiggige. Dainnago dáin giellaguovlluin sámit orrot bieđgguid ja leat unnitlogus stuorát álbmoga ektui, de sin joavkkuide lea erenoamáš váttes hástalus fas ealáskahttit gielaset. Nu lea dilli erenoamážit oarjilsámi guovlluin. Oarjilsámit ja julevsámit leat unnitlogut olles sámi servodagas. Danne lea dárbu ahte sii buohkat geain lea ovddasvástádus sámegielain, bidjet erenoamáš searaid dáid gielaid nanusmahttimii. Nuortalašgiela/golttágiela ja bihtánsámegiela várás áŋgiruššan ferte mearkkašit ahte álggahuvvojit báikkálaš ja rádjarasttideaddji giellaprošeavttat maid vuođđun lea dáid gielaid duohtadilli. Odne ii leat jáhkehahtti atnit dáid gielaid ealli giellan sierranas servodatsurggiin nugo lea vejolaš dahkat davvisámegiela, oarjilsámegiela ja julevsámegiela dáfus. ¶
Ráđđehusa barggus ovddidan dihtii sámegielaid Norggas leat čuovvovaš bajimuš ulbmilat: • Sámegielat davvisámegiella, julevsámegiella ja oarjilsámegiella galget ovddiduvvot ja leat ealli gielat maiddái boahtteáiggige • Sámegielat galget ovddiduvvot ja oinnosmahttojuvvot • Buohkain galgá leat vuoigatvuohta oahppat sámegiela • Sámegielalašvuođa vuoigatvuođat galget nannejuvvot ja gulahuvvot • Duon golmma sámegillii, davvisámegillii, julevsámegillii ja oarjilsámegillii, galget leat ovttaárvosaš ovdánanvejolašvuođat • Almmolaš ásahusat galget diđolaččat geavahit sámegielaid, sihke davvisámegiela, julevsámegiela ja oarjilsámegiela • Máhttu Norgga sámegielaid birra galgá buoriduvvot ja seailluhuvvot boahtteáigái ¶
Politihkalaš vuođđu Ráđđehusbellodagaid politihkalaš vuođđu – Soria Moria-julggaštus – almmuha ulbmilin dakkár sámepolitihka čađaheami, mii lea ávkin sámi álbmogii, nu ahte sámi gielas, kultuvrras ja servodateallimis lea sihkkaris boahtteáigi Norggas. St.dieđáhusas nr. 28 (2007-2008) Sámepolithkka ráđđehus lea dovddahan ahte sámegielat galget leat ealli gielat. Sámegielaid galgá leat vejolaš geavahit servodaga buot joregiin, ja sámegiela geavaheapmi galgá buoriduvvot buot servodatjoregiin. Stuorradiggedieđáhusas nannejuvvo dasto vela ahte sámi gillii ja kultuvrii guoski hástalusat galget ollašuvvat dainna lágiin ahte almmolaš ásahusaid ovddasvástádus ja rolla buoriduvvo sámi geavaheaddjiid várás dakkár guovdilis čálgodoaimmain go dearvvasvuođas, fuolas ja oahpahusas. Dat gáibida aktiiva politihka mii váldá mielde oassin sámegielalaš ja sámekultuvrralaš viidodaga almmolaš bálvalusaide ja fálaldagaide. St.dieđáhusas nr. 35 (2007-2008) Mål og meining ráđđehus lea árvalusvuođđun hábmen ollislaš giellapolitihka. Gielladieđáhusa ollislaš viidodat ¶
mearkkaša ahte sámegiela boahtteáigái sihkkarastin maid gullá bajimuš giellapolitihkalaš ovddasvástádussii oassin. Bargu sámegiela ovddidemiin lea danne maiddái oppalaš giellapolitihkalaš hástalus, iige duššefal dábálaš sámepolitihkalaš hástalus. Sámegielat, erenoamážit unnibuš gielat, leat ollu váddát dilis go Norgga riikkagiella. Giellajápmu lea duođalaš áitta duoidda unnibuš sámegielaide. Muhto vel davvisámegiellage čilgejuvvo áitojuvvon giellan riikkaidgaskasaš oktavuođain. Go giellajámu lea áigumuš hehttet, de gáibiduvvo čavgadat ja ulbmálat ja dárkilit plánejuvvon áŋgiruššan. Gielladieđáhusas celkojuvvo ahte ráđđehusa barggu ulbmil lea ráhkadit vuođu ođđa sámi giellapolitihkkii mas lea strategalaš ja ollislaš viidodat sámegillii ja sámi servodahkii. Dát doaibmaplána gullá dán bargui oassin. St.dieđáhusas nr. 23 (2007-2008) Språk bygger broer namahuvvojit doaibmabijut mat gullet ollislaš giellaoahpahuspolitihkkii man vuođđun lea olbmo oppa eallima viidodat ja máŋggagielalašvuođa viidodat. Mánáidgárddit dat leat heivvoleamos joregat go doaibmabijuid ulbmil lea movttiidahttit olbmo jo mánnán oččodit sámegiela. Departemeanta oaidná dárbun árvvoštallat giellakártema ja giellamovttiidahttima reaidduid ja vugiid kvalitehta, vai lea vejolaš gávnnahit mo lea buoremus ovddidit sámegiela. Dasto čilgejuvvo sámegiela sadji maiddái vuođđooahpahusasge, ja departemeanta atná iežas hástalussan sihkkarastit oahppiide oktagaslaš vuoigatvuođa oahppat sámegiela, ee. atnit fuola das ahte leat fidnemis dohkálaččat oahppan oahpaheaddjit ja ahte ráhkaduvvojit ja buvttaduvvojit buorit sámegielalaš oahpponeavvut. Departemeanta ulbmáda buoridit gáiddosoahpahusa fálaldagaid ja gulahit jeavddalaččat ahte oahppiin lea vuoigatvuohta oažžut sámegiela oahpahusa. Stuorradiggedieđáhus válddahallá dasto universitehtaid ja allaskuvllaid giellafágaid. Sámegielalaš dutkamat ja sámegielalaš oahpaheaddjioahpahusat leat Norggas dehálaš eavttut go galgat seailluhit ja ovddidit sámegielaid ja sámekultuvrra, ja nu maiddái riikkarájáid rastá. Dehálaš lea erenoamážit atnit muittus unnibuš sámegielaid, julevsámegiela ja oarjilsámegiela, ja stuorradiggedieđáhusas čujuhuvvo dasa ahte viggamušaide oččodit oahppiid ohcat ¶
dáidda oahpuide ferte leat stuorra deaddu buot ásahusain main lea dat ovddasvástádus dán suorggis. ¶
álbmogiid vuoigatvuođaid birra ee. álgoálbmogiid gielalaš vuoigatvuođaid. ¶
St.dieđáhusas nr. 31 (2007-2008) Kvalitet i skolen ráđđehus deattuha ahte lea dárbu árrat vuoruhit guovdilis vuođđogálggaid. Vai sáhttá sihkkarastit juohke oahppái vuogádatlaš čuovvoleami vuosttamuš skuvlajagiid, de departemeanta áigu geatnegahttit skuvllaid kártet oahppiid lohkančehppodaga sin skuvlavázzima vuosttamuš golbma jagi. ¶
Eurohparáđđi mearridii jagi 1992 Eurohpalaš lihttu regiuvdna- dahje unnitlohkogielaid birra (European Charter for Regional or Minority Languages) áigumušain gáhttet unnitlohkogielaid, vai eurohpalaš kultuvra bisošii ovttastuvvan ja šláddjes kultuvran. Lihttu geatnegahttá nationálastáhtaid čađahit čielga doaibmabijuid seailluhan dihtii regionála- ja unnitlohkogielaid, nu ahte dat bohtet oidnosii sihke politihkas, lágain ja geavadis. Lihtu oassi II mearrida arvat dehálaš ulbmiliid ja vuođđojurdagiid stáhtaid geatnegasvuođa birra nannet unnitlohkogielaid gáhttema. Unnitlohkogielaidlihtu oassi III siskkilda viidát ja dárkilat njuolggadusaid mat čielgasit geatnegahttet eiseválddiid sierranas surggiin, ee. dakkár surggiin go oahpahusas, riektelágádusas ja almmolaš hálddahusas. Norggas lihtu oassi III lea fámuiduvvan davvisámegiela várás. Maŋŋágo Snoasa suohkan ja Divttasvuona suohkan leat váldojuvvon mielde sámegiela hálddašanguvlui, de Bargo- ja searvadahttindepartemeanta áigu árvvoštallat galgágo lihtu oassi III gustot maiddái oarjilsámegillii ja julevsámegilliige. ¶
Departemeanta áigu álggahit bissovaš vuogádaga mas oahpaheaddjit sáhttet oažžut lasi oahpu. Stáhta ruhtada lohkansajiid dihto oahpaheaddjilohkui ja fállá gielddaide geavahit dáid oapposajiid. Buot easkkavirgáduvvon rektoriid várás galgá álggahuvvot master-dássásaš oahppofálaldat skuvlajođiheamis. Stáhta máksá lohkansajiid goluid. Ráđđehus áigu daid skuvllaid ja skuvlaeaiggádiid várás main leat erenoamáš hástalusat, buoridit kvalitehtaárvvoštallama vuogádaga ja vuoruhit skuvllaid ja skuvlaeaiggádiid vástesaš rávvagiid. St.dieđáhus nr. 11 (2008-2009) Læreren – rollen og utdanningen namaha sámi oahpaheaddjioahpahusa sierra. Ráđđehus árvala máŋga doaibmabiju maiguin galggašii leat álkit oažžut eanebuid váldit sámi oahpaheaddjioahpu, ja ollu dakkárge doaibmabijuid mat movttiidahttet eanebuid váldit sámegiela fágan mii lea oassin sin norgalaš oahpaheddjioahpus. Stuorradiggedieđáhus čujuha maid dasa ahte dat ásahusat mat fállet oahpu sámegielas, fertejit buorebut bargat ovttasráđiid, dasgo dakkár ovttasbarggus leat ollu geavatkeahtes vejolašvuođat. ¶
Riektevuođđu Arvat riikkaidgaskasaš konvenšuvnnain mat leat unnitloguid ja álgoálbmogiid birra, leat mearrádusat gielaid gáhttema birra. ILO-konvenšuvdna nr. 169 cealká ee. artihkkalis 28 ahte «Doaibmabijut galget álggahuvvot mat seailluhit ja ovddidit dan álbmoga gielaid geavaheami mas lea sáhka.» . Maiddái ONa konvenšuvdnage siviila ja politihkalaš vuoigatvuođaid birra láidesta Norgga barggu sámegielain. Dasto válddahallá ON-julggaštus álgo- ¶
Norga bijai ovdan iežas goalmmát raportta njukčamánus 2005. Eurohparáđi resolušuvdna das mo Norga lea čuovvolan Unnitgielaidlihtu jagi 2007 rájis, buktá čielga árvalusaid čuovvovaš čuoggáiguin: • Norga ferte buoridit julevsámegielas ja oarjilsámegielas oahpponeavvoráhkadeami ja dáid gielaid oahpaheaddjiid oahpahusa • Norga ferte sihkkarastit ahte sosiála- ja dearvvasvuođaásahusat mat leat sámi hálddašanguovllus, fállet bálvalusaid sámegillii • Norga ferte sihkkarastit ahte álbmotregistaris ja eará almmolaš registariin ja ásahusain lea vejolaš geavahit sámi čállinmearkkaid Eurohparáđi áššedovdi lávdegoddi deattasta ahte julevsámegiella ain lea rašis dilis. Oarjilsámegiela dáfus áššedovdi lávdegoddi dadjá ahte dát giella lea erenoamáš hearkkes dilis ja ahte dan giela várás lea dárbu álggahit ájitkeahttá doaibmabijuid amas giella duššat Norggas. Dárbu lea ulbmálaččat doarjut giela ja hutkat ođđa čovdosiid mat heivejit oarjil- ¶
sámegiela erenoamáš dillái. Lávdegoddi deattuha dasto dehálažžan ahte Norga ovttasbargá ruoŧŧilaš eiseválddiiguin buoridan dihtii oarjilsámiid dili. ¶
ahte lágat ja láhkaásahusat mat erenoamážit gusket oppa sámi álbmogii dahje sámi álbmoga osiide, galget jorgaluvvot sámegillii. ¶
Norgga njealját raporta gárvánii geasset 2008. Eurohparáđđi ii vel leat meannudan dan gárvásii miessemánus 2009. ¶
Sámelága giellanjuolggadusat addet riikkaássiide gielalaš vuoigatvuođaid mat doibmet go sis lea dahkamuš almmolaš orgánaiguin. Dat giellanjuolggadusat gustojit njuolggadusaid, almmuhusaid ja skoviid jorgaleapmái sámegillii, vuoigatvuhtii oažžut vástádusa sámegillii, viiddiduvvon vuoigatvuhtii geavahit sámegiela riektelágádusas, viiddiduvvon vuoigatvuhtii geavahit sámegiela dearvvasvuođa- ja sosiálasuorggis, oktagaslaš girkolaš bálvalusaide, vuoigatvuhtii oažžut oahpahallanvirgelobi ja vuoigatvuhtii oažžut sámegiela oahpahusa. ¶
Riikkalaš lágain Vuođđolága § 110 a vuođđuda stáhta geatnegasvuođa lágidit dili nu ahte sámi álbmot sáhttá «sihkkarastit ja ovddidit gielas, kultuvrras ja servodateallimis» . Dát dat ee. lei vuođđun go sámeláhkii lasihuvvui ođđa kapihtal 3 giela birra jagi 1990. Njuolggadusat fámuiduvve ođđajagemánu 1. b. 1992, ja leat dainna lágiin doaibman 17 jagi. Sámelága § 1-5 nanne ahte sámegiella ja dárogiella leat ovttaárvosaš gielat, ja ahte dat galget leat ovttadássásaččat sámelága goalmmát kapihttala mearrádusaid vuođul. Muhtun mearrádusat leat ráddjejuvvon sámegiela hálddašanguvlui, ja muhtun mearrádusain fas eai leat dakkár geográfalaš ráddjejumit. Muhtun mearrádusat leat erenoamážit gielddaid várás, ja muhtumat fas gustojit maiddái stáhtalaš ja guvllolaš eiseválddiide. Láhka cealká ee. ¶
Sámegiela hálddašanguovlu fátmmasta Kárášjoga, Unjárgga, Porsáŋggu ja Deanu gielddaid ja Guovdageainnu suohkana Finnmárkkus, Gáivuona suohkana Romssa fylkkas, Divttasvuona suohkana Nordlánddas, ja Snoasa suohkana Davvi-Trøndelágas. Loabága suohkan Romssa fylkkas lea ohcan beassat sámegiela hálddašanguvlui. Maŋŋágo Snoasa suohkan ja Divttasvuona suohkan šadde sámegiela hálddašanguvlui, de leat sámelága giellanjuolggadusat viiddiduvvon gustot maiddái oarjilsámegillii ja julevsámegillii. Dat mearkkaša ahte dain gielddain/suohkaniin ja guvllolaš ja stáhtalaš eiseválddiin mat leat dain hálddašanguovllu osiin main dát gielat geavahuvvojit, lea ovddasvástádus giellalága njuolggadusaid čađaheamis guđege giela dáfus. Lágat ja láhkaásahusat mat erenoamážit gusket oppa sámi álbmogii dahje sámi álbmoga osiide, galget jorgaluvvot sámegillii. Sámelága giellakapihttala mearrádusat leat unnimusgáibádusat. Dat mearkkaša ahte buot almmolaš orgánat ávžžuhuvvojit váldit vuhtii sámegiela geavaheaddjiid, maiddái guhkkelii go maid lága njuolggadusat gáibidit ja hálddašanguovllu ráddjejupmi geatnegahttá. Buori hálddašandábis čuovvu ahte čálalaš oktavuođaváldimii mii lea sámegillii, galgá vástádusge leat sámegillii, maiddái dakkár dáhpáhusain main lága mielde ii leat geatnegasvuohta dasa. ¶
Plassje Svaahken ¶
Sámegiela oahpahusa lágalaš vuođđu leat sámeláhka ja oahpahusláhka. Maŋŋágo sámegiela hálddašanguovlu viiddiduvvui nu, ahte dat dál fátmmasta suohkaniid mat leat oarjilsámi ja julevsámi guovlluin, de ipmirduvvo doaba ”sámegiella” siskkildit davvisámegiela, oarjilsámegiela ja julevsámegiela. Seamma definišuvdna lea maid oahpahuslágasge (§ 6-1). Sámelága § 3-8 cealká ahte ”juohkehaččas lea vuoigatvuohta oahppat sámegiela”. Dat gusto sihke sámiide ja dážaide. Eará guovdilis láhka lea mánáidgárdeláhka, mii mearrida gielddaid ovddasvástádusa lágidit fálaldagaid sámi mánáide. Duopmostuolloláhka čujuha sámelága mearrádusaide go sámegiela geavaheamis lea sáhka. Báikenammaláhka galgá sihkkarastit sámi báikenamaid riikkalaš lágaid ja riikkaidgaskasaš soahpamušaid ja konvenšuvnnaid mielde. Dearvvasvuođalágat muddejit dearvvasvuođabálvalusa doaimmahusaid, bargiid ja dearvvasvuođabálvalusaid geavaheaddjiid gaskavuođaid. Dearvvasvuođarievttálaš hálttis gusto dakkár gáibádus, ahte diehtojuohkin galgá leat ipmirdahtti beroškeahttá giellanjuolggadusaid ráddjejumis, ja sámegielalaš bálvalusfálaldagat maid leat dehálaččat rivttes ja dárbbašlaš iskkadeami ja dálkkodeami geažil, gč. omd. pasieantavuoigatvuođalága. ¶
Geatnegasvuohta gáhttet sámegielaid Buot almmolaš doaimmahusain lea ovddasvástádus váldit vuhtii sámegielaid geavaheaddjiid iežaset bargosurggiin suorgeovddasvástádusa vuođđojurdaga mielde. Buot almmolaš orgánat maidda sámelága goalmmát kapihttala giellanjuolggadusat gusket, leat geatnegasat gozihit ahte sámelága giellanjuolggadusat čuvvojuvvojit. Dán doaibmaplána doaibmabidjooasis čilgejuvvo dárkileappot makkár ovddasvástádusoktavuođat leat omd. oahpahussuorggis ja dearvvasvuođasuorggis. Sámedikkis lea ja galgá áin leat erenoamáš guovdilis rolla sámegiela bargguin. Norgga eiseválddit eai dattetge sáhte sirdit alddiineaset Sámediggái bajimuš ovddasvástádusa sámegielas. Álo lea stáhtalaš ovd- ¶
dasvástádus bidjat dárbbašlaš rápmaeavttuid sámegiela gáhttejupmái ja ovddideapmái. Sámedikkis okto ii sáhte lea ovddasvástádus sámegiela ovddideami lágideamis. Sámegiela joatkevaš ovdáneapmi sorjá máŋgga oasálačča áŋgiruššamis, ja das lea maiddái gielddain/suohkaniin ja fylkkagielddain/suohkaniinge guovdilis doaibma. Bargo- ja searvadahttindepartemeanttas lea ovddasvástádussan oktii heivehit ráđđehusa sámepolitihka. Sámegiella lea erenoamáš guovdil sámi kultuvrra, ealáhusaid ja servodaga dábálaš ovddideamis. Bargo- ja servadahttindepartemeanta lea danne maŋimuš logiid jagiid álggahan arvat doaibmabijuid sámegiela dihtii. Dainnago Bargo- ja searvadahttindepartemeanttas lea leamaš guovdilis rollan sámegiela gáhtten- ja ovddidanbargu, de sámelága giellanjuolggadusaid formála ovddasvástádus galgá sirdojuvvot Kultur- ja girkodepartemeanttas Bargoja searvadahttindepartementii. Bargo- ja searvadahttindepartemeanta goziha dasto sámelága kapihttala 3 njuolggadusaid ollašuhttima. Bargo- ja searvadahttindepartemeanta šaddá maid dan mielde váldit badjelasas ovddasvástádussan oktiiordnet Norgga geatnegasvuođaid čuovvolit unnitlohkogielaidlihtu mearrádusaid. Dainnago Kultur- ja girkodepartemeanta lea giellapolitihkalaš ovddasvástideaddji departemeanta, de das lea bajimuš ovddasvástádus ollislaš ja surggiidrasttideaddji giellapolitihkas. Bođolaš doaimmahusaide eai guoskka sámelága giellanjuolggadusat. Maŋimuš jagiid mii leat dattetge oaidnán ahte muhtun organisašuvnnat ja fitnodagat leat váldán atnui sámegiela, omd. namaide, almmuhusaide, diehtojuohkimii neahtas ja gihppagiin. Muhtumat leat maid virgádan sámegielalaš bargiid guđet sáhttet bálvalit sámegielalaš geavaheaddjiid. Ráđđehus atná dan lunddolaš čuovvumuššan das, go sámegiella lea ožžon nannosat sajádaga. ¶
Sámedikki bargu sámegielain Sámelágas lea § 3-12 Sámi giellabargguid organiseren, ja dan mielde Sámediggi galgá bargat nu, ahte gáhtte ja ovddida sámegielaid Norggas. Dasto cealká láhka ahte Sámediggi galgá ráhkadit raportta Gonagassii juohke njealját jagi, mas sámegielaid dilli Norggas čilgejuvvo. ¶
Sámediggi várre juohke jagi ruđaid maid sáhttá juogadit sierranas doaibmabijuide mat nannejit ja ovddidit sámegielaid Norggas. Jahkái 2009 dat supmi lea unnibuš go 60 milj. ruvnnu. Ruđat mannet sámegiela hálddašanguovllu gielddaide ja fylkkagielddaide, giellaguovddážiidda ja sierranas prošeaktaohcciide. Jagi 2008 rájis geavahuvvo maid oassi Sámeálbmotfoandda1 vuoittus giellaovddideaddji doaibmabijuide. Lassin Sámediggi hálddaša doarjagiid mat leat mánáidgárdefálaldagaid, oahpponeavvuid ja stipeanddaid várás. Juolludeapmi mii lea sámelága giellanjuolggadusaid hálddašanguovllu gielddaid ja fylkkagielddaid várás, máksojuvvo jahkásaččat dihto Sámedikki mearridan eavttuid mielde. Dát ruđat galget gokčat lassegoluid mat gielddain leat guovttegielalaš gieldan. Sámediggi galgá gozihit dáid ruđaid geavaheami, ja gielddat ja fylkkagielddat sáddejit jahkásaččat dieđáhusa ruhtageavaheamis Sámediggái. Jahkái 2009 leat várrejuvvon 42,75 milj. ruvnnu. Sámediggi áigu ođasmahttit juolludaneavttuid jagi 2010 bušeahta oktavuođas. Norgga sámedikkis lea giellastivra mii lea giellafágalaš áššiin Sámediggeráđi rávvejeaddji orgána. Giellastivrras leat lahtut geat ovddastit davvisámegiela, julevsámegiela ja oarjilsámegiela guovlluid. Lahtut davviriikkalaš orgánii Sámi giellalávdegoddái (SGL) válljejuvvojit giellastivrra láhtuid gaskkas. SGL lea Sámi parlamentáralaš ráđi mearridanorgána mii galgá bargat sámi giellaáššiiguin ja ovddidit sámegiela čálalaččat ja njálmmálaččat. Lassin Sámi giellalávdegoddi juohká dieđuid riikkaid giellaorgánaide, ja earáide. Sámedikki barggut mat leat sámegiela terminologiijas ja normeremis čađahuvvojit ovttasráđiid Sámi giellalávdegottiin. Sámi giellalávdegotti doaibma lea ee. dohkkehit sámegielaide tearpmaid ja normeremiid. Sámi giellalávdegottis leat golbma tearbmajoavkku, davvisámegillii, oarjilsámegillii ja julevsámegillii, ja dain leat fágaolbmot guđet bohtet golmma sámedikkis ja guđege sámegiela guovllus. Maiddái normerema várásge Sámi giellalávdegottis leat giellajoavkkut máin lea giellafágalaš ¶
máhttu, maiddái riikkarájáid rastá. Dat mearkkaša ahte giellafágalaš bargu čađahuvvo oktilaččat buot sámegielain ja davviriikkalaš dásis. Sámedikkis lea sátnebáŋku, Risten.no, mii siskkilda muhtun sámi terminologiijaid. Sámedikkis lea maid ovttasbargu Bargo- ja searvadahttindepartemeanttain ja Máhttodepartemeanttain ”Divvun” nammasaš prošeavtta oktavuođas – mas galget ráhkaduvvot golmma sámegillii divodanprográmmat (geahča doaibmabiju 58). Sámediggi nammada báikenammakonsuleanttaid ja rávve mo sámegielalaš báikenamat galget geavahuvvot ja mo báikenammaláhka galgá hálddašuvvot. Sámedikkis leat odne golbma báikenammakonsuleantta guđet rávvejit mo Norggas galget čállit sámegielalaš báikenamaid. Nammakonsuleanttain lea ovddasvástádus davvisámegiela, julevsámegiela ja oarjilsámegiela guovlluin. Jagi 2009 ožžot 10 sámi giellaguovddáža doarjagiid Sámedikkis. Giellaguovddážiid doaibmamuš lea ealáskahttit, seailluhit ja nanusmahttit sámi giela ja kultuvrra. Giellaguovddážiid bargguide gullá ovddidit ja buoridit oahpahusdoaibmabijuid mat leat sámi giela, kultuvrra ja ealáhusaid várás, ja juohkit dieđuid sámi kultuvrra birra. Giellaguovddážat lágidit juohkelágan kurssaid, nugo sámegielas mánáid stoahkangiellan, sámegiela gielddabargiid várás, ja duojis. Giellaguovddážat leat guovlluineaset sámi álbmoga deaivvadansajit, ja danne dat leat dehálaš ásahusat sámegiela nannemis ja ovddideamis. Sámediggi juohká doarjagiid sámi mánáidgárddiide maid njuolggadusaide lea čállojuvvon ahte mánáidgárdi atná vuođđunis sámi giela ja kultuvrra. Sámedikkis leat maid doarjagat ovttaskas mánáid oahpahussii dáža mánáidgárddiin, gč. válddahallama dán doaibmaplána doaibmabidjooasis. Sámediggi doallá jahkásaš fierpmádatčoahkkimiid mánáidgárddiid sierranas bargiidjoavkkuide, ee. jođiheaddjiide, giellabargiide ja almmáiolbmuide. Sámediggi juolluda doarjagiid oahpponeavvuide mat leat heivehuvvon sámi mánáidgárdemánáide. Oahpponeavvuid ja Sámedikki oahpahussuorggi rolla dáfus, geahča doaibmabidjooasi. ¶
1 Foanda vuođđuduvvui Stuorradikki bušeahttamearrádusa vuođul, mii dahkkojuvvui geassemánu 16. b. 2000 kollektiiva kompensašuvdnan gielalaš ja kultuvrralaš vahágiidda ja gillámušaide, maid ovddeš dáruiduhttinpolitihkka lea dagahan sámi álbmogii. Foandda ulbmil lea juolludit doarjagiid veahkkin dakkár doaibmabijuide mat nannejit ja veahkehit ealáskahttit sámi giela ja kultuvrra. ¶
Sámediggi juolluda stipeandda oahppiide geain lea sámegiella fágan joatkkaskuvllas. Lassin Sámediggi lea vuođđudan stipeanddaid alit oahpahusa várás, gč. doaibmabidjooasi. Diehtojuohkin/láidestus vuoigatvuođaid birra: Sámediggái bohtet álbmogis arvat jearaldagat das, makkár vuoigatvuođat guđege olbmos leat go sus lea dahkamuš almmolaš ásahusaiguin. Ovddimusas leat gažaldagat vuoigatvuođas oažžut oahpahusa sámegielas ja sámegillii, ja gos oahppit sáhttet oažžut dán vuoigatvuođa ollašupmái. Seamma gažaldaga jerret maid vánhemat geat háliidit bidjat mánáset mánáidgárdái ja dáhttot ahte mánnái das leat fálaldagat mat leat heivehuvvon su gillii ja kultuvrii. Sámedikkis ii leat mihkkege formála válddiid bagadit gielddaid/skuvla- ja mánáidgárdeeaiggádiid, muhto sáhttá daid bagadit mánáidgárddi lážáldaga ja skuvlla oahpahusa hárrái. Sámediggi juohká dieđuid vánhemiidda das maid sii sáhttet dahkat čoavdin dihtii ášši. Sámediggái bohtet muhtun gažaldagat olbmo vuoigatvuođaid birra oažžut bálvalusaid sámegillii dearvvasvuođalágádusas, riektelágádusas ja girkus, ja maiddái gažaldagaid dulkoma birra sierranas oktavuođain. Ollu gielddat ja ásahusat bovdejit Sámedikki doallat diehtojuohkinčoahkkimiid, logaldallamiid ja dakkáraččaid sámegiela birra. Lassin addojuvvojit ollu dieđut ja rávvagat čálalaččat ja telefovnnas. Gielddat, skuvllat, mánáidgárddit ja giellaguovddážat leat dat mat dávjjimusat váldet oktavuođa Sámediggái. Oktavuođa váldet Sámediggái maid čállit, mediat ja eará giellageavaheaddjit, omd. terminologiija birra, báikenamaid birra, ja dan birra, mo galggašii nannet ja ovddidit sámegiela sierranas ásahusain. Sámediggi lea dahkan ovttasbargansoahpamuša Finnmárkku fylkkagielddain, Romssa fylkkasuohkaniin ja Nordlándda fylkkasuohkaniin, ja maiddái ovttasbargansoahpamuša ovttain fylkkasuohkaniin oarjilsámeguovllus. Dáid soahpamušaid ulbmil lea ee. nannet sámi giela ja kultuvrra. Sámedikki čielga árvalusat dán doaibmaplána bargui bohtet ovdan doaibmaplána doaibmabidjooasis. ¶
Doaibmaplána barggu ja čuovvoleami organiseren Bargo- ja searvadahttindepartemeanta jođiha sámegiela doaibmaplána barggu. Doaibmaplána lea ráhkaduvvon ovttasráđiid Sámedikkiin, ja dan bargui leat maid searvan earáge áššáigullevaš departemeanttat. Sámediggepresideanta ja bargo- ja searvadahttinministtar soabaiga jahkebeallásaš ráđđádallančoahkkimis miessemánu 2008, ahte doaibmaplána bargu galgá álggahuvvot dakkaviđe, ja ahte ráđđehusa ja Sámedikki sámegiellabarggut heivehuvvojit oktii. Doaibmaplána barggu botta leat leamaš bissovaš oktavuođat ja ráđđádallamat, ja loahpalaš ráđđádallančoahkkimat dollojuvvojedje sihke hálddahuslaš ja politihkalaš dásis njukčamánu 31. b. ja čuoŋománu 17. b. 2009. Sámegiela doaibmaplána bargoproseassas Bargoja searvadahttindepartemeanta lea doallan čoahkkimiid fylkkamánniiguin, fylkkasuohkaniiguin, gielddaiguin, skuvllaiguin, ásahusaiguin, giellaguovddážiiguin ja eará sámi giellabirrasiiguin ja dutkanbirrasiiguin. Departemeanta lea maid ožžon arvat čálalaš árvalusaid, sihke almmolaš doaimmahusain, organisašuvnnain ja oktagasain. Doaibmaplána galgá doaibmat vihtta jagi. Guhtege departemeanttas, mii lea čállojuvvon doaibmabiju ovddasvástideaddjin, lea ovddasvástádus doaibmabiju čađaheamis, dasge mo doaibmabidju galgá organiserejuvvot ja ruhtaduvvot. Bargo- ja searvadahttindepartemeanta áigu plánaáigodaga oktii heivehit ulbmiliid čuovvoleami ja ovddideami ja doaibmaplána doaibmabijuid. Dat bargu galgá čađahuvvot ovttasráđiid Sámedikkiin, ja go lea dárbu, de departemeanta ráđđádallá Sámedikkiin. Daid doaibmabijuid čađaheapmi ja viidodat maid doaibmaplána válddahallá, šaddet heivehuvvot jahkásaš bušeahttaárvalusaide ja dasa mo Stuorradiggi daid meannuda. Áigumuš lea ráhkadit jahkásaš dilleraporttaid. ¶
SÁMEGIELAID OTNÁŠ DILLI ¶
Sámegiella gullá suoma-ugralaš giellajovkui. Sámástit sihke Norggas, Ruoŧas, Suomas ja Ruoššas. Buohkanassii leat logi sierranas sámi suopmana dahje giela, ja giellaráját rasttidit riikkarájáid. Guorahallamis maid Sámi ealáhus- ja guorahallanguovddáš čađahii jagi 20002 Sámi giellaráđi ovddas, meroštallet ahte leat sullii 25 000 sámegielalačča Norggas. Sullii bealli sis sihke sámástit, lohket ja čállet sámegillii, ja bealli fas sis máhttet dušše hállat. Váttis lea dárkilit meroštallat man stuorra lohku lea guđege sámegielas, muhto davvisámegiella lea eahpitkeahttá viidámus sámegiella Norggas. Julevsámegielas ja oarjilsámegielas leat jáhkkimis unnit go duhát geavaheaddji. Viehka unnán olbmot odne máhttet nuortalašgiela/golttágiela ja bihtánsámegiela Norggas. Nuortalašgiella/golttágiella lea odne Mátta-Várjjaga gielddas. Sámi giellalávdegotti addin dieđuid mielde leat Norggas hárvves olbmot guđet hálddašit nuortalašgiela/golttágiela eatnigiellan. Eanaš nuortalaččat/golttálaččat orrot Suomas ja Ruoššas, main giella ain geavahuvvo. Davvisámegiella hállojuvvo eanaš Finnmárkku fylkkas ja Romssa fylkkas, ja Dielddanuori ja Evenášši suohkaniin Nordlánddas. Norggas julevsámi giellaguovlu lea Nordlándda fylkkas, ja dat ollá máddin Sáltovuonas davás Bálága ¶
suohkanii. Divttasvuotna lea odne dat suohkan mas eanaš julevsámegielalaččat orrot. Bihtánsámi biras lea odne suohkaniin Sálttus, Báidaris ja Bodeaju ja Fuoskku osiin. Norggas oarjilsámi giellaguovlu ollá davvin Sáltoduoddaris máttás Engerdálii Hedmárkui, ja oarjilsámit orrot bieđgguid unna servodagažiin. ¶
NUORTALAŠ ¶
UNESCO áitojuvvon gielaid3 rukses listtus davvisámegiella lea luohkkáduvvon áitojuvvon giellan, ja oarjilsámegiella ja julevsámegiella leat fas luohkkáduv- ¶
Sámegielaid geavaheami guorahallan. Sámi ealáhusa- ja guorahallanguovddáš, Deatnu golggotmánnu 2000 http://www.helsinki.fi/~tasalmin/europe_report.html ¶
von bahás áitojuvvon giellan. Nuortalašgiella/ golttágiella, bihtánsámegiella ja upmesámegiella leat luohkkáduvvon jápma giellan Norggas. Sivva manne oarjilsámegiella adnojuvvo bahás áitojuvvon giellan, lea dat go eanaš oarjilsámegielalaš olbmot leat ádjá ja áhku buolvvas. Viehka unnán mánát ohppet giela, ja ain hárvvibut leat sii guđet hállet giela. Julevsámegiela dáfus, de celkojuvvo ahte dušše unna mánnálogoš ohppet sámegiela ja hirbmat hárvásat hállet giela. Nuorat giellageavaheaddjit leat doaŋggit hállat giela ja válljejit danne geavahit skandinávialaš giela. Sámegiella lea nannoseabbo dain guovlluin main giella lea leamaš bissánkeahttá gulahallan- ja ovttastallangiellan. Dás lea sáhka ovddimusat davvisámegielalaš guovlluin mat leat sámegiela hálddašanguovllus Finnmárkkus. Dáin guovlluin leat ollu mánát geain sámegiella lea ruovttugiellan jogo oktogiellan dahje nubbi ruovttugiellan dárogiela dahje eará giela bálddas. Sámegiella lea oluide beaivválaš gulahallan- ja ovttastallangiella dáin guovlluin. Sámegiella lea maid oinnolaš báikegottiin ollu eanebut go eará sámi guovlluin. Dát sámegielalaš birrasat leat leamaš ja leat ain dálge dehálaš resurssat davvisámegiela ovdáneapmái maiddái earáge davvisámegiela guovllud osiinge, ja daid rolla lea dehálaš kultuvrralaš ja gielalaš bissovašvuhtii oppa sámi servodagas. ¶
dit leat vuođđuduvvon main oarjilsámegiella dahje julevsámegiella lea váldogiella, ja máŋga oahppi dál ožžot oahpahusa jogo oarjilsámegielas dahje oarjilsámegillii, dahje jogo julevsámegielas dahje julevsámegillii. Dattetge fertet dadjat ahte sámegiella odne lea rašis dilis dáin guovlluin. Dáin guovlluin leat unnán báikegottit main sámegiella lea oinnolaš oassi olbmuid beaivválaš gulahallan- ja ovttastallangielas, ja unnán bearrašiin lea sámegiella ruovttugiellan. Dainnago sámegiela bissovašvuohta beaivválaš giellan lea boatkanan, de ollu mánát ja nuorat geat oahpahallet sámegiela, eai gula sámegiela olbmuid gulahallangiellan eai iežaset bearrašiin eaige iežaset báikegottisge. Dat čuohcá guđege oahpahalli sátnevárrái ja giellahálddašandovdui. ¶
HUMBOLDT-UNIVERSITEHTA DAVVI-EUROHPA INSTITUHTTA, MII LEA BERLIINNAS, jođiha bihtánsámegiela ja upmesámegiela duođaštanprošeavtta (Ume and Pite Saami Documentation Project). Prošeavtta ulbmil lea ráhkadit ođđaáigásaš sátnelisttuid, oanehis giellaoahpalaš čilgehusaid, ovddežis vurkejuvvon jietnabáttiin čálihemiid ja čielggadeami dain morfofonologalaš alternašuvnnain mat leat dán guovtti sámegielas. Odne hállet 10-15 olbmo bihtánsámegiela, ja eatnašat sis orrot ¶
Davvisámegiela guovllus leat mearrasámi ja márkosámi guovllut erenoamážit gillán dáruiduhttindeattu. Ollu dáin guovlluin giellamolsunproseassa lea ollen viehka guhkás. Dáin guovlluin ferte jáhkkit sámegiela ain mannat maŋás, go dain leat unnán mánát geain lea sámegiella ruovttugiellan. Go gielalaš bissovašvuohta boatkana buolvvas bulvii, de dat dagaha ahte máŋga mearrasámi ja márkosámi suopmana leat jávkamin. Maŋimuš logiid jagiid leat dattetge rahčan ealáskahttit kultuvrra ja giela máŋgga mearrasámi guovllus ja márkosámi guovlluin. Go Gáivuona suohkan šattai sámegiela hálddašanguovllu oassin, de dat lea ollu váikkuhan dasa, ahte sámegiella lea ovdánan guovllus. Julevsámegiela ja oarjilsámegiela dáfus, de dat leat maŋimuš logiid jagiid ovdánan veaháš. Mánáidgárd- ¶
Ruoŧas. Norggas Sálttu bihtánsámesearvi lea ásahan vuođđudusa man namma lea Duoddará ráffe. Vuođđudusa ulbmil lea ovddidit bihtánsámi giela, kultuvrra ja ihčodaga bihtánsámi guovlluide Norgga bealde. Vuođđudus áigu hukset bihtánsámi guovddáža. ¶
Nuortalaš ja bihtánsámegielalaš birrasiin leat dovddahan beroštumi ealáskahttit nuortalašgiela ja bihtánsámegiela. Nuortalašgielas/golttágielas lea nannosat giellabiras Suoma bealde rájá go Norgga bealde rájá. Bihtánsámegiela dáfus, de dilli lea nu ahte leat hirbmat unnán hállit Ruoŧa bealde. ¶
Sámegielaid iskkadeamit Raporttas guovttegielalašvuođa birra sámegiela hálddašanguovllu gielddain, maid Gielda- ja guovlodepartemeanta ráhkadahtii jagi 20024, bođii ovdan ahte leat stuorra erohusat hálddašanguovllus ee. gielddaid sámegielalaš bargiid loguid dáfus: Kárášjogas ja Guovdageainnus badjelaš 80 %, Deanus 48 %, Unjárggas 40 %, Gáivuonas 26 % ja Porsáŋggus 21 %. Sámelága giellanjuolggadusaid árvvoštallan maid Davviriikkaid sámi instituhtta čađahii Kultur- ja girkodepartemeantta ovddas jagi 20075, čájehii ahte eanaš almmolaš orgánat maid sámelága giellanjuolggadusat geatnegahttet, eai dievvasii ollašuhte lága gáibádusaid. Deba ii leatge sámegiela hálddašanguovllu olbmuide sihkkarastojuvvon vuoigatvuohta geavahit sámegiela dan muddui go giellanjuolggadusat mearridit. Dainnago Divttasvuona suohkan ja Snoasa suohkan bohte mielde hálddašanguvlui maŋŋágo namahuvvon iskkadallamat čađahuvvojedje, de eai leat vel logut mat muitalit galle sámegielalaš bargi leat dáin suohkaniin. Maiddái Sámedikki giellaiskkadeamitge čájehit ahte buohkanassii sámegiela geavaheapmi lea unni almmolaš etáhtain6, muhto sodju lea dasa ahte sámegiella geavahuvvo eambbo gielddalaš doaimmahusain go stáhtalaš ja fylkkagielddalaš doaimmahusain. Sámedikki iskkadeapmi jagi 2008 čájeha ahte eai leat stuorra nuppástusat sámegiela geavaheamis ovddeš iskkademiid ektui dain guovlluin main iskkadeamit leat čađahuvvon. ¶
Mánáidgárddit ja vuođđooahpahus Jagi 2008 ledje 41 sámi mánáidgárddi Norggas, main ledje sullii 950 sámi máná. Eanaš mánáidgárddit leat Finnmárkkus. Sámi mánáidgárddiid lohku lea maŋimuš jagiid bisson viehka dássidit. Sámi mánát guđet leat dáža mánáidgárddiin, sáhttet oažžut fálaldahkan oahpahallat sámegiela. Dát fálaldat leat lassánan maŋimuš jagiid. Jagi 2008 ožžo 19 dáža mánáidgárddi main leat sámi mánát, doarjagiid lágidit sámegiela oahpahusa. ¶
MÁNÁIDLOHKU SÁMI MÁNÁIDGÁRDDIIN 20022008. Gáldu: Sámediggi ¶
Skuvlajagi 2008-2009 lea 1043 oahppis oahpahus sámegielas vuosttasgiellan, ja 1474 oahppi ožžot oahpahusa sámegielas nubbegiellan (2 dahje 3)7. Eanaš oahppit, 2339, ohppet davvisámegiela. Sis 997 oahppis lea davvisámegiella vuosttasgiellan. 77 oahppi ohppet julevsámegiela; sis 27 oahppis julevsámegiella lea vuosttasgiella, ja 101 oahppi ohppet oarjilsámegiela. Sis 19 oahppis lea oarjilsámegiella vuosttasgiellan. Unnán nuppástusat leat mannan skuvlajagi ektui. Dalle 1027 oahppi ohppe sámegiela vuosttasgiellan, ja 1515 oahppi ohppe sámegiela nubbegiellan (2 ja 3). Skuvlajagi 2007-2008 ožžo 2354 oahppi oahpahusa davvisámegielas, ja sis 984 oahppi ohppe dan vuosttasgiellan. 79 oahppi ožžo oahpahusa julevsámegielas; sis 25 oahppi ohppe julevsámegiela vuosttasgiellan. 109 oahppi ožžo oahpahusa oarjilsámegielas, sis 18 ohppe dan vuosttasgiellan. Joatkkaoahpahusas skuvlajagi 2006-2007 ledje 285 oahppi ja fidnooahppi guđet ožžo oahpahusa sámegielas.8 Dát lea veaháš hedjoneapmi skuvlajagi 2005-2006 ektui, go dalle ledje 305 oahppi ja 5 fidnooahppi geain lei oahpahus sámegielas. Čieža fylkkasuohkanis oahppit ožžot oahpahusas sáme- ¶
Golut mat guovttegielalašvuođa geažil leat gielddain ja fylkkagielddain. Bargojoavkku raporta. Gielda- ja guovlodepartemeanttas miessemánus 2002. 5 Sámelága giellanjuolggadusaid árvvoštallan. Sámi Instituhtta, 2007. 6 Sámediggi galgá juohke njealját jagi čađahit giellaiskkadeami, gč. sámelága § 3-12. Iskkadeamit leat lohkamassii dás: www.samediggi.no. 7 Gáldu: Vuođđoskuvlla diehtojuohkinvuogádat (Grunnskolens informasjonssystem (GSI)) 8 St.dieđ. nr. 28 (2007-2008) Sámepolitihkka 4 ¶
gielas joatkkaskuvllain ja golmma bođolaš skuvllas. Eanaš oahppit/fidnooahppit ožžot oahpahusa sámegielas Finnmárkkus (139) ja Romssas (92). Nordlánddasge ožžot oahpahusa sámegielas (38 oahppis 23 ohppet davvisámegiela, 11 julevsámegiela ja 4 oarjilsámegiela), ja Oslos fas ledje jagi 2007 golbma oahppi guđet ohppe sámegiela, ja Akershusas okta oahppi. Oarjilsámegielas lei oahpahus Hedmárkkus (2 oahppi), Lulli-Trøndelágas (2 oahppi) ja DavviTrøndelágas (8 oahppi). OAHPPIT GEAIN LEA SÁMEGIELLA VUOĐĐOSKUVLLAS 2002-2008 Gáldu: GSI ¶
– komentejuvvon statistihkka jagi 2008 maid Sámi statistihka9 fágalaš guorahallanjoavku lea ráhkadan, čájehit ahte daid vuođđoskuvlaoahppiid lohku geain lea sámegiella fágan, duppalastojuvvui dan 17 jagis, mat vásse 1990 rájis 2007 rádjai. Dát deattuha ahte beroštupmi lassána das ahte mánát galget oažžut oahpahusa sámegielas. Seammás fágalaš analysajoavku deattuha ahte maŋimuš guovtti jagis sámegiela oahpahalliid buohkanas lohku lea njeadjan mealgat – 3055 oahppis skuvlajagi 2005-2006 gitta 2542 oahppái skuvlajagi 2007-2008. Čilgehus dasa lea várra ahte fágaplána ”sámi giella ja kultuvra” heaittihuvvui jagi 2006, muhto fágalaš guorahallanjoavku oaivvilda leat siva divaštallat nubbegiellaeavttuidge erenoamážit. Sámegiela dáfus vuosttasgieallan, de fágalaš analysajoavku čujuha dasa ahte mii várra leat juksamin daid oahppiid bajimuš logu guđet sáhttet válljet sámegiela vuosttasgiellan otnáš fálaldagaid ja ortnegiid mielde. Oarjilsámegiela dáfus, de oahppiid lohku lea njiedjan 123 oahppis jagi 2005-2006 gitta 105 oahppái jagi 2008-2009. Daid oarjilsámegiela oahppiid lohku guđet ohppet oarjilsámegiela vuosttasgiellan, lea dattetge njealjegeardásaččat sturron 11 jagis. Julevsámegiela dáfus, de oahppiid lohku lea njiedjan 88 oahppi rájis skuvlajagi 2005-2006 gitta 79 oahppi rádjai jagi 2008-2009. Daid oahppiid lohku guđet ohppet julevsámegiela vuosttasgiellan, lea dattetge sturron 18 oahppis gitta 25 oahppái logi jagis. Gávpotsuohkaniin oahppiidlogu lassáneapmi lea leamaš 415 % 17 jagis. ¶
MAKKÁR VÁSÁHUSAT LEAT GIELLAEALÁSKAHTTIMIS EARÁ RIIKKAIN10 ¶
Máilmmis leat máŋga duhát giela, ja dat lohku sorjá das maid mii oaivvildit gielain, ja stáhtat eai leat go badjelaš guokte čuođi. De dalle lea čielggas ahte eanaš dáin máilmmi gielain eai leat stáhtain eanetlohkogielat. Stuorra oassi dain gielain mat eai leat stáhtagielat, leat unnit eanet áitojuvvon gielat. Dat mearkkaša ahte giellamolsašupmi dáhpáhuvvá unnitlohkogielas stáhta eanetlohkogillii bearrašiin ja báikkálaš servodagain main olbmot árbevirolaččat leat geavahan unnitlohkogiela. Dainnago unnitlohkogiella hárvvibut ja hárvvibut sirdašuvvá lunddolaččat buolvvas bulvii ruovttuin, de áiggi mielde dađistaga unnu daid olbmuid lohku guđet máhttet gielaset dievas eatnigiellan. Jos giellamolsašupmi dáhpáhuvvá almmá mange caggama haga, de loahpas ii báze ii oktage eatnigielalaš olmmoš. Dakkár giellamolsašupmái mii gávdnat siva erenoamážit dan duohtadilis, ahte eanaš álgoálbmogiid unnitlohkogielat leat árbevirolaččat gielat main lea unnán árvu. Dán áiggi lea dábálaš ahte dáid gielaid hállit hálddašit guokte giela, go earret eatnigielaset sii hállet maiddái stáhta eanetlohkogiela. Guovttegielalaš vánhemat sáhttet válljet goappá giela soai galgaba oahpahit mánáidasaska ruovttus. Dakkár dilis láve dat giella vuoittahallat mas lea unnimus árvu, namalassii dávjjimusat unnitlohkogiella. ¶
UNESCO kárta áitojuvvon gielain MOATTI BUOLVVA ÁIGGI leat čuđiid mielde gielat jávkan. Guovvamánu 21. b. 2009, mii lei Riikkaidgaskasaš eatnigiellabeaivvi, UNESCO almmuhii elektruvnnalaš veršuvnna organisašuvnna átlasis mii čájeha mat gielaid leat áitojuvvon máilmmis. Dát elektruvnnalaš reaidu fállá ođasmahttojuvvon dieđuid dan sullii 2500 áitojuvvon gielas, mat leat máilmmi miehtá, ja dan reaiddu sáhttet geavaheaddjit aiddostit ja áigádit. Átlasis lea vejolaš ohcat máŋgga kriteria mielde, ja áitojuvvon gielat leat ordnejuvvon viđa dássái: Eahpesihkkaris gielat, čielgasit áitojuvvon gielat, ¶
Dán kapihttala čálii vuosttasamanuensa Jon Todal, Sámi allaskuvla. ¶
bahás áitojuvvon gielat, jábmejassii áitojuvvon gielat ja jápmán/jávkan gielat. www.unesco.no 21 ¶
Ealáskahttin Áitojuvvon unnitgiellaservodagain leat dávjá fámut mat vuostálastet giellamolsuma unnitlohkogielas eanetlohkogillii. Sii geain lea dakkár vuosteháhku giellamolsumii, oaivvildit ahte guovttegielalašvuohta ii galgga leat gaskaboddosaš dilli, mas olbmot hilgut iežaset eatnigiela eanetlohkogiela dihtii. Guovttegielalašvuohta galgá joatkit buolvvas bulvii. Vai dat lea vejolaš, de lea dárbu buoridit unnitlohkogiela árvodási nu ollu servodatsurggiin go vejolaš, ja vai unnitlohkogiela lea olbmuide dohkálaš válljet. Jos giellamolsun lea joavdan dan muddui ahte ii šat leat vejolaš dahje lea váttis vánhemiidda oahpahit dan mánáidasaset, de mánáidgárddit ja skuvla šaddet dađe dehálat giellajoregin main vel lea vejolaš sidjiide nannet unnitlohkogiela sajádaga, geat dan háliidit. Dan barggu, mas ulbmil lea nanusmahttit áitojuvvon unnitlohkogielaid ja jorgalahttit giellamolsašuvvama, mii sáhttit gohčodit gielalaš ealáskahttimin. 1960ja 1970-jagiid rájis dálážii mii leat vásihan máŋga gielalaš ealáskahttinlihkadusa máilmmi miehtá. Ieš alddis lea čielggas ahte áitojuvvon unnitlohkogielaid ealáskahttimii leat buoremus vejolašvuođat lihkostuvvat rikkis ja demokráhtalaš servodagain. Árra ja oahpes ovdamearka oarje-eurohpalaš giellaealáskahttimis lea dattetge riika mii daid áiggiid lei geafes stáhta. Maŋŋágo ledje luovus beassan Stuorrabritánnias 1920-logus ođđa irlándalaš stáhta vuoruhii ealáskahttit iragállálaš giela dehálažžan. Ruovttugiellan iragiela geavahii dušše unna unnitlogoš 1920-logus, muhto symbolan iralaš našuvdnii eiseválddit atne dán giela hui dehálažžan. Ovdal iragiella lei leamaš eanetlohkogiella sullos, muhto allaárvosaš eaŋgalasgiella lei njuohkánahttán iragiela, nu ahte šattai dihto guovlluin dušše ruovttugiellan. Nuorra iralaš stáhta almmolaš politihkka lei ahte iragiella galgá ealáskahttojuvvot buot iralaččaid ruovttugiellan riikka miehtá. Dat ii lihkostuvvan, muhto dainnago oahpahusvuogádagas lea sadji iragillii, de odne dili mielde viehka stuorra oassi iralaččain máhttet iragiela. Maŋimuš jagiid leat iragielalaš skuvllat mat oahpahit giellalávgomálle mielde iragiela, lassánan dađistaga. Dáid skuvllaid gielalaš bohtosat leat buorebut go iragiela árbevirolaš oahpahusa bohtosat. ¶
Iragiella lea dattetge spiehkastat dainnago hárve stáhta dáhttu dahkat áitojuvvon unnitlohkogiela iežas boahtteáigásaš váldogiellan. ¶
Giellaealáskahttima ovdamearkkat Sámepolitihkalaš ja giellafágalaš birrasat leat eanaš bargan ovttasráđiid golmmalágan olgoriikkalaš giellaservodagaiguin. Vuos lea leamaš guhkes árbevierru bargat ovttas eará suoma-ugralaš giellaservodagaiguin gielladieđalaš suorggis. Nuppádassii, de sámi politihkárat leat 1970-logu rájis bargan ovttas álgoálbmotpolitihkáriiguin máilmmi miehtá. Goalmmádassii, de sámi ásahusain lea 1990-logu rájis leamaš dihtolágan giellapedagogalaš ovttasbargu Eurohpa unnitlohkosaš giellajoavkkuiguin, guđet eai ane iežaset álgoálbmogin. Dás namahan moadde ovdamearkka giellaealáskahttimis mii lea dáhpáhuvvan álgoálbmogiin ja eurohpalaš unnitlohkosaš čearddain. Ovdamearkkat álgoálbmotgielaid ealáskahttimis Álgoálbmogiin erenoamážit ruonáeatnanlaččat ja maorit guđet orrot Aotearoas/Ođđa Zealánddas, leat dahkan ollu nanusmahttin dihtii iežaset gielaid, ja Ruonáeatnamis ii báljo leat vejolaš gohčodit inuihttagiela áitojuvvon giellan šat. Dihto áiggi ruonáeatnama giella orui vuoittahallamin dánskkagillii, ja maōrigiela mii lea Aotearoas/Ođđa Zealánddas, áitá ain eaŋgalasgiella, mii lea eanetlohkogiella. 1980-logus čuožžilii mánáidgárdelihkadus maōriálbmogis mii lea Aotearoas/Ođđa Zealánddas. Maōri-giella lea polynesalaš giella maid olbmot hálle Aotearoas/Ođđa Zealánddas ovdalgo eaŋgalasalbmát ihte dohko. Mánáidgárdelihkadusa ulbmil lei oahpahit maōri-kultuvrra ja maōri-giela nuoramus mánáide. Dat dáhpáhuvai dakkár dilis mas hui unnán mánát gulle gielaset ruovttus. Eatnašat sis guđet máhtte maorigiela ledje dalle badjel 50 jagi boarrásat, ja eaŋgalasgiella lei šaddan beaivválaš giellan eanaš maoribearrašiin, muhto ii buot bearrašiin gal. Aotearoas/Ođđa Zealánddas háliidus lei ahte nuoramus mánát galge beassat leat boarrásat olbmuid luhtte guđet máhtte maorigiela eatnigiellan. Dan sii čađahedje ođđavugiid hutki mánáidgárddiin, ¶
main namma lei Te Kōhanga Reo. Te Kōhanga Reo lea maōrigiella, ja mearkkaša ”giellabeassi”. Giellabesiin galge hállat duššefal maorigiela, ja vuorrasat maori-gielalaččat galge mánáidgárddis bargat ja leat mánáid gielalaš ovdagovvan. Maid sii čađahedje giellabesiin Aotearoas/Ođđa Zealánddas, ii lea prinsihpalaččat mihkkege ođđasiid. Eará báikkiin máilmmis ledje jo ovddežis sihke giellalávgománáidgárddit ja giellalávgoskuvllat. Mii lei ođas dáin giellabesiin, lei dat go sii dáinna lágiin oahpahedje dakkár álgoálbmotgiela mii lei nu vuollegis árvvus ja rašis dilis go jo sáhtii leat. Giellabesiid erenoamášvuohta lea datge ahte dat deattuhit dehálažžan oahpahit mánáide árbevirolaš kultuvrra. Te Kōhanga Reo lea hirbmat bures lihkostuvvan, ja hui ollu maorimánát leat álggu rájis, namalassii 1980-logu rájis, beassan mánnán leat giellabeassemánáidgárddis. Dađistaga leat maid ráhkadan skuvlavuogádaga mas maōrigiella geavahuvvo skuvlafágaid oahpahusgiellan. Giellabeassemánáidgárddiid mánát sáhttet álgit daidda skuvllaide, ja dainna lágiin buoridit iežaset giellahálddašeami gitta allaskuvladássái. Allaskuvllatge leat main geavahit maorigiela. Maiddái Hawaii-sulluinge lea dakkár lihkadus mii lea ráhkadan vuogádaga mii sulastahttá dasa mii lea Aotearoas/Ođđa Zealánddas. Hawaii-sulluid boares (eaŋgalasgiela ovdalaš) giella lea maid polynesalaš giella. Hawaii-lihkadus ii leat viidánan nu ollu go Aotearoa dahje Ođđa Zealándda lihkadus. ¶
katalánagiella maid eahpitkeahttá nanusmuvvan Espánnjas Franco-stivrra gahččama maŋŋá 1970-logus. Stuorrabritánnias leat 1960-logu rájis rahčan ealáskahttit kymrigiela Walesas, ja maŋŋá maiddái geallagiela Skotlánddas. Muhto dan botta go skotlándda geallagiella lea viehka stuorra deattu vuolde, de giela ealáskahttin bures orru lihkostuvvamin Walesas. Sihke skotlándda geallagiella ja kymrigiella leat keltalaš gielat, muhto dat leat gielladieđalaččat viehka sierraláganat, maiguin hállit eai eisege gulahala gaskaneaset. Guktuid gielaid áitá eaŋgalasgiella. Ovddeš áiggi olbmot hálle kymrigiela Walesa miehtá, ja ovdalaš go eaŋgalasalbmát bohte Stuorrabritánniai, de kymrigiella geavahuvvui ain viidát guovllus. Jagi 1901 álbmotlohkan čáhjehii ahte Walesa álbmogis bealli hálai kymrigiela. Okcilogi jagi maŋŋá, jagi 1991, walisalaččain 19 % máhtte gielaset. Logut čájehit viiddis giellamolsuma vaikko lohkamis eai váldojuvvoše vuhtii olbmot guđet fárrejit Eaŋgalánddas. 1960-logu rájis olbmot guđet beroštit kymrigiela boahtteáiggis, leat jođihan árjjalaš áŋgiruššama ealáskahttin dihtii giela. Vuos lei doarru oidnosii buktin dihtii giela (omd. kymrigielalaš báikenamaid oažžuma dihtii geaidnogalbbaide ja kárttaide), dasto vuoigatvuođa dihtii geavahit giela servodaga buot surggiin. Maiddái mediagiellage lea leamaš doarruma guovddážis, omd. lea ásahuvvon sierra kymrigielalaš TV-kanála. ¶
Lihkadus Te Kōhanga Reo lea leamaš viehka mávssolaš ovdamearka eará álgoálbmogiidda das mii guoská giela ealáskahttimii. Maōritge (guđet orrot rikkis ja demokráhtalaš stáhtas) leat árjjalaš oasálastit álgoálbmotkonferánssain ja giellakonferánssain main sii muitalit iežaset bargguid birra maiguin ealáskahttet gielaset. Te Kōhanga Reo lea dan geažil viehka dovddus eará álgoálbmogiidda. ¶
Dát visot lea leamaš hirbmat dehálaš buoridan dihtii unnitlohkogiela árvvu ja dainna lágiin bissehit ruovttuid giellamolsuma kymrigielas eaŋgalasgillii. Muhto stuorámus doarru lea leamaš skuvllas. Kymrigiella lea odne buohkaid geatnegas fága guđet vázzet vuođđoskuvlla Walesas. Daidda oahppiide guđet eai hála kymrigiela ruovttuin, lea vejolaš válljet máŋggalágan giellalávgoskuvllaid, main kymrigiella lea oahpahusgiella muhtun fágain dahje buot fágain. ¶
Ovdamearkkat eurohpalaš unnitlohkogielaid ealáskahttimis Oarje-Eurohpasge leat máŋga čearddalaš giela mat leat seamma dilis go sámegiellage Skandinávias, vaikko dát giellajoavkkut eai čilgejuvvo álgoálbmogin. Dáin gielain leat omd. báskalašgiella ja ¶
Dat ollu resurssat mat leat geavahuvvon kymrigillii Walesas, leat buktán bohtosiid. Jos mii atnit álbmotlohkamiid gáldun, de mii oaidnit ahte kymrigielalaččaid lohku dál vuosttamuš geardde čuođi jagis lea lassánišgoahtán. Jagi 2001 ál- ¶
bmotlohkamis álbmogis 21 % dieđihedje iežaset kymrigielalažžan. Giela boahtteáigái lea erenoamáš dehálaš ahte nuorain stuorát proseantaoassi go gaskaleamos buolvvas máhttet hállat kymrigiela. Dán ovdáneami lei vejolaš oaidnit jo jagi 1991 álbmotlohkamis. ¶
Láhkaárvalusas leat njuolggadusat suomagiela, meänkieli ja sámegiela geavahanvuoigatvuođa birra, go olbmos lea eiseválddiiguin ja duopmostuoluiguin dahkamuš. Dasto leat láhkaárvalusas mearrádusat suomagiela, meänkieli ja sámegiela birra mánáidgárddiin ja boarrásiidfuolas. ¶
Kymrigiela ovdáneami Walesas ii leat vejolaš eará láhkai čilget go árjjalaš ealáskahttinbarggu ja diđolaš almmolaš giellaplánema boađusin. ¶
Mánáidgárddiid dáfus gielddat galget fállat vánhenolbmuide guđet sihtet dan, dakkár mánáidgárdái saji mas olles doaibma dahje oasit doaimmas čađahuvvojit jogo suomagillii, meängillii dahje sámegillii. ¶
Vásáhusaid geavaheapmi ođđa dillái Áitojuvvon gielaid ovdamearkan namahuvvui iragiella, ruonáeatnangiella, báskalašgiella, katalánagiella, maorigiella, hawaii-giella, skotlándda geallagiella ja kymrigiella. Buot dáin giellaservodagain čađahit árjjalaš ealáskahttinbargguid. Gielladilit leat sierraláganat, iige leat vejolaš mekánalaččat geavahit vásáhusaid sámeguovlluin. Muhto buot dáid giellaservodagaid oktasaš dovdomearka orru leamen dat, ahte ealáskahttinbarggus leat deattuhan giela mánáidgárddiin ja skuvllain. Giellabeassemánáidgárddit ja giellalávgoskuvllat leat dehálaččat. Giela oidnosii buktin ja dan árvvu buorideapmi galget sihkkarastit ahte vánhemat ain oahpahit iežaset unnitlohkogiela mánáidasaset. Mánáidgárddit ja skuvllat galget dalle oahpahit mánáide giela go vánhemat eai nákce dan dahkat vaikko vel sii háliidivčče. ¶
Árvaluvvon ođđa láhka nationála unnitloguid ja unnitlohkogielaid birra Ruoŧas Ruoŧŧilaš ráđđehus lea ođđajagemánu 29. b. 2009 geigen Láhkaráđđái ođđa árvaluvvon lága nationála unnitloguid ja unnitlohkogielaid birra. Árvalusas leat čuovvovaš váldooasit sámegiela hárrái: Sámegiela, meänkieli ja suomagiela hálddašanguovlu galgá viiddiduvvot. Sámegiela hálddašanguovlu viiddiduvvo 13 suohkaniin – mat leat Árvesjávri, Berg, Härjedalen, Likšu, Málát, Suorsa, Storuman, Strömsund, Upmi, Vualčir, Åre, Älvdalen ja Östersund. Ovdalis gullet Árjjatluovvi, Jiellevárri, Johkamohkki ja Giron hálddašanguvlui. ¶
Boarrásiidfuola hárrái árvaluvvo nuppástus sosiálabálvalusláhkii, mas daddjo ahte suohkan galgá bargat dan badjelii ahte leat bargit geain lea suomagiela, meängiela dahje sámegiela máhttu, go dasa lea dárbu boares olbmuid fuolas. Geaidnolágádus oažžu bargun eambbo galbet unnitlohkogielalaš báikenamaid. Stáhtalaš ja gielddalaš eiseválddit ávžžuhuvvojit gáhttet unnitlohkogielalaš báikenamaid ja buktit unnitlohkogielaid oidnosii geaidnogalbbain ja eará mearkkain. Suomagiela, meänkieli ja sámegiela hálddašanguovllu viiddideapmái biddjojuvvojit 50 milj. ruvnnu, mat mannet stáhtadoarjjan áššáigullevaš gielddaide. Guokte sámi giellaguovddáža ásahuvvojit oarjilsámi guvlui, namalassii Luvlieluspái ja Deardnái. Ruoŧa sámediggi lea ráđđehusa gohččosa mielde ráhkadan jagi 2008 giellagiehtagirjji gielddaid ja eiseválddiid várás: www.samediggi.se/4009 Giellagiehtagirjji ulbmil lea oidnosii buktit sámegiela ja buoridit bargiid sámegiela máhtu, muhto maiddái oaččuhit álbmoga eambbo geavahit sámegiela go sis lea dahkamuš eiseválddiiguin. Giellagiehtagirjjis leat čielga árvalusat dasa, makkár vuogi mielde sámegiela bargu galgá doaimmahuvvot gielddas, ja giellaprográmmaide ja doaibmaplánaide mállet. Dasto lea das vel formulára gielladili kártema várás. ¶
Ulbmilat, hástalusat, guhkesáigásaš strategiijat ja doaibmabijut ¶
OAHPPAT: Nannet oahpahusa davvi-, julev- ja oarjilsámegielas ja -gillii buot dásiin Bearaš lea deháleamos joret mas bidjat vuođu mánáid gielalaš ovdáneapmái. Ollu sámi mánát ožžot álggu rájis jo sámegiela eatnigiellan – ollu sámi mánát maid ožžot guokte eatnigiela, sámegiela ja ovtta eará giela, dávjjimusat dárogiela. Muhtun vánhemat eai dattetge hálddaš sámegiela eaige dan geažil sáhte oahpahit mánáidasaset sámegiela eatnigiellan. Sámegielaid ealáskahttinbarggus lea dat giellabargu maid mánáidgárddit ja skuvllat dahket, erenoamáš dehálaš, gč. kapihttala Makkár vásáhusat leat giellaealáskahttimis eará riikkain. Giellabeassemánáidgárddit ja giellalávgoskuvllat leat dehálaččat. Mánáidgárddiin ja skuvllain lea dehálaš bargun oahpahit sámegiela mánáide dain dáhpáhusain main vánhe- ¶
mat ieža eai máhte sámegiela, muhto háliidit ahte sin mánát galget šaddat sámegielalažžan. Mánáidgárdi lea dehálaš go mánát galget oahppat sámegiela buori ovttasdoaibmangiellan. Dain guovlluin main sámegiella ii leat olbmuid ovttastallangiella, lea erenoamáš dehálaš bidjat vuođu máná sámegielalaš ovdáneapmái jo mánáidgárddis. Danne lea dehálaš ahte dilálašvuođat láhččojuvvojit nu, ahte lea vejolaš buoridit sámi mánáidgárdefálaldagaid ja mánáidgárddiid sisdoalu davvisámi, julevsámi ja oarjilsámi guovlluin ja maiddái stuoribuš gávpogiinge. Go mánát skuvlaáiggi miehtá ožžot oahpahusa sámegielas ja sámegillii, de dat buorida sin sámegiela máhtu, ja dat válmmašta sin searvat sámi servodahkii dievasgielalažžan. Ulbmil lea sihkkarastit fálaldaga oažžut sámegiela vuođđooahpahusa sidjiide geain lea vuoigatvuohta dasa sihke davvisámi, julevsámi ja oarjilsámi guovlluin. Oahpahusa vuođus galget leat buorit válljodatárvvoštallamat. Buorit sámi oahpponeavvut mearkkašit ollu dán oktavuođas. Jáhkku lea ahte oahpahusa válljodat ja buorre diehtojuohkin sámegiela oahpahusfálaldagaid birra, váikkuhit dasa man olut válljejit sámegiela skuvlaáiggi miehtá. Nu orru leamen, ahte viehka ollu sámi oahppit heitet oahpahallamis sámegiela go heitet mánáidgárd- ¶
dis ja álget skuvlii, go guđđet mánáidskuvlla ja álget nuoraidskuvlii, ja go guđđet vuođđoskuvlla ja álget joatkkaskuvlii. Jagi 2008 mannosaš raporta mii lea Norgga mánáidáitara, Ruoŧa mánáidáitara ja Suoma mánáidáitara ovttasbargoprošeavttas, man namma lea Sámi mánáid ja nuoraid vuoigatvuohta mieldeváikkuhussii ja dadjamuššii, čájeha ahte sihke oahpponeavvodilli, oahpaheaddjidilli ja skuvlajođihangotti miellaguottut leat dehálaš váikkuheaddji bealit mat sáhttet čilget manne nu ollu oahppit heitet oahpahallamis sámegiela. Vai nanusmuvvá vuođđu oaččuhit olbmuid válljet dakkár fidnooahpu mas sámegielalaš máhttu dárbbašuvvo, de lea dehálaš ahte oahppiin leat sámegielas buorit oahpahallanfálaldagat skuvlaáiggi miehtá. Go dilálašvuođat láhččojuvvojit nu, ahte mánáid vánhemat ja earátge guđet leat mánáid birra, ožžot vejolašvuođa oahppat sámegiela seammás go mánát ieža oahpahallet sámegiela mánáidgárddis ja skuvllas, de mánná sáhttá oažžut doarjaga iežas giellaoahpahallamii. Go báikegottiin ja gávpogiin leat dakkár deaivvadanbáikkit main lea lunddolaš sámástit, det datge váikkuhit dasa ahte sámegiella sáhttá šaddat lunddolaš servvoštallangiellan. Dehálaš lea oaččuhit olbmuid váldit alit oahpu davvisámegielas, julevsámegielas ja oarjilsámegielas, ja earáge oahpuid main lea dárbu máhttit sámegiela, vai huksejuvvo sámegielas diehtovuođđu servodahkii, ja vai bargoaddit fidnejit bargiid geain lea buorre sámegiela máhttu. Nuorat berrejit diehtojuohkimiin ja dieđuiguin mat leat sidjiide addojuvvon sámegiela oahpahallanvejolašvuođaid birra, movttiiduvvat válljet sámegiela oahpu. Dasto lea dehálaš ahte leat buorit ja ovddalgihtii árvidahtti fálaldagat oahppiide, guđet vejolaččat háliidit váldit alit oahpu davvisámegielas, julevsámegielas ja oarjilsámegielas. Sámelaga § 3-8 nanne ahte juohkehaččas lea vuoigatvuohta beassat oahpahallat sámegiela. Áigumuš lea addit buohkaide guđet dan háliidit, oáhpahusa sámegielas – jogo davvisámegielas, julevsámegielas dahje oarjilsámegielas. ¶
Čuovvovaš čuoggát galget láidestit joatkevaš bargguid dán suorggis: • Lágidit nu, ahte eanet mánát ožžot sámegielalaš mánáidgárdefálaldagaid • Lágidit nu, ahte mánáidgárddis mánát árrat movttiidahttojuvvojit geavahit sámegiela • Lágidit nu, ahte buot oahppit guđet dan háliidit, besset oahppat sámegiela • Lágidit nu, ahte oahpahusas lea vejolaš dahkat erenoamáš áššiid julevsámegiela ja oarjilsámegiela oahpaheamis. • Lágidit nu, ahte leat buorit rápmaeavttut sámegiela oahpahallamii • Lágidit nu, ahte oahpahus sámegielas ja sámegillii lea buorre • Movttiidahttit oahppiid joatkit sámegielain nuoraidskuvllas ja joatkkaskuvllas • Lágidit nu, ahte eanet ja buoret oahpponeavvut leat oahpahusas sámegielas ja sámegillii • Lágidit nu, ahte eanet sámegielalaččat sáhttet váldit ovdaskuvlaoahpaheaddji oahpu ja oahpaheaddji oahpu • Lágidit nu, ahte mánáidgárddiid ja skuvllaid oahpaheaddjit ožžot lasseoahpu ja joatkkaoahpu sámegielas • Lágidit nu, ahte mánáide, nuoraide ja rávesolbmuide lea álki oažžut fálaldagaid oahppat sámegiela • Buoridit rávesolbmuide fálaldagaid oahppat davvisámegiela, julevsámegieal ja oarjilsámegiela • Lágidit nu, ahte bearrašatge sáhttet oahpahallat davvisámegiela, julevsámegiela ja oarjilsámegiela. ¶
Sámi mánáidgárdefálaldagat Gielddaid geatnegasvuohta sihkkarastit sámi mánáide dakkár mánáidgárdefálaldaga mainna sin giella ja sin kultuvra nanusmuvvá, boahtá čielgasit ovdan mánáidgárdelága paragráfas 8: “Gieldda ovddasvástádus lea atnit fuola das, ahte sámi guovlluin sámi mánáid vástesaš mánáidgárdefálaldaga vuođus leat sámi giella ja kultuvra. Eará gielddain galget dilálašvuođat láhččojuvvot nu, ahte sámi mánát sáhttet sihkkarastit ja ovddidit iežaset giela ja kultuvrra.” Mánáidgárdelága § 2 deattuha ahte ¶
mánáidgárdi galgá vuhtii váldit sámi mánáid giela ja kultuvrra: “Sámi mánáidgárddiide lea dakkár eaktu, ahte dain galget leat bargit guđet dovdet sámi giela ja kultuvrra.” Odne leat iešguđetlágan sámi mánáidgárddit. Máŋga mánáidgárddi geavahit sámegiela beaivválaš giellan. Eará mánáidgárddiin leat sihke sámegiella ja dárogiella gulahallangielat, ja nuppiin fas dušše dárogiella. Máŋgga dáža mánáidgárddis leat sierranas sámi ossodagat. Bearašmánáidgárdditge leat, main lea sámi ossodat/ruoktu. Dat, go ovttat mánáidgárddi mánáin lea erohus sámegiellamáhtus, lea stuorra hástalus go áigumuš lea nannet sámegiela. Mánáidgárddi sisdoalu ja doaimmaid rápmaplána cealká ahte “(..) sámi mánát dárbbašit doarjuma vai nagadit seailluhit ja ovddidit gielaset ja kultuvrraset beroškeahttá das gos sii orrot riikkas.” ¶
MÁRKOMÁNÁK SÁMI MÁNÁIDGÁRDI lea bođolaš mánáidgárdi Skániin Lulli-Romssas. Mánáidgárddi jođiha Várdobáiki sámi guovddáš. Mánáidgárddis leat 18 ollesbeaisaji ja 3,2 bissovaš virggi. Mánáidgárdi addá fálaldagaid mánáide Evenášši, Skániid ja Dielddanuori suohkaniin. Hárvves mánás lea sámegiella ruovttugiellan. Muhtun mánát gullet sámegiela bearašlahtuin, omd. áhkus dahje ádjás. Dárbu livččii eanet sámegielalaš bargiide, vai sámegiella gullošii beaivválaččat. Prošeaktabargi, guhte lea barggus golbma beaivvi vahkus, lea čalmmustahttán njálmmálaš sámegiela lávlumiin ja duhkoraddamiin, sierranas fáttáiguin, nugo ¶
Sámediggi juolluda ruđaid Máhttodepartemeantta bušeahtas doarjjan sámi mánáidgárddiide, pedagogalaš ávdnasiid ráhkadeapmái, giellaoahpahussii ja diehtojuohkin-, ovddidan- ja rávvendoaimmaide mat leat sámi mánáidgárddiin ja mánáidgárddiin main leat sámi mánát. Sámediggi bargá ovttasráđiid fylkkamánniiguin mánáidgárdesuorggis. Sámediggi lea ráhkadan strategalaš plána sámi mánáidgárddiid várás áigodahkii 2008-2011. Sámedikki ulbmil lea oaččuhit sámi mánáidgárddiide dakkár jođiheami, mas sámi giella ja kultuvra leat guovddážis. Sámediggi danne áigu dán plánaáigodaga vuoruhit sámegiela, mánáid vuoigatvuođaid, guđege oasálaččaid ovttasbarggu, máhttobuorideami ja fierpmádathuksema, pedagogalaš ávdnasiid, rekruhttema ja diehtojuohkima ja rávvema. Sámediggi áigu dán áigodaga árvvoštallat sámi mánáidgárddiid doarjagiid. Fylkkamánni bidjá johtui mánáidgárdepolitihka stáhtalaš doarjagiid hálddašemiinis, mánáidgárdelága geatnegasvuođaiguin ja gielddaid rávvemiin. Fylkkamánni oktii heiveha ja bidjá johtui ovddidanbargguid gielddain ja mánáidgárddiin, ja lágida ovttasráđiid Sámedikkiin sámi mánáidgárdekonferánssaid. Fylkkamánni juohká dieđuid vuoigatvuođaid ja fálaldagaid birra, ee. daid mánáidgárdefálaldagaid birra mat leat sámi mánáid várás. ¶
gárdumiin ja guollebivdduin, ja eará fáttáiguin main sámi giella ja kultuvra leat leamaš váldofáttát. Spealutge leat leamaš anus, main lea bálkkašanvuogádagat. Mánát leat leamaš mielde sámegielalaš birrasis ja eará birrasiin, main deattuhit sámásteami. Mánáidgárddiid bargit leat oaidnán stuorra ovdáneami. Prošeavtta oktavuođas leat maid deattuhan sierrapedagogalaš máhtu bargiid guovttegielalašvuođa birra. Sámediggi ruhtadii dán golmmajahkásaš prošeavtta guhkesáiggi áŋgiruššama oassin. Ulbmil lea ahte mánát galget sáhttit oažžut sámegiela oahpahusa vuosttasgiellan go sii álget skuvlii. Dál prošeaktaáigodaga maŋŋá lea mánáidgárdi álggahan prošeavtta ”Oahpat munnje sámegiela ovdalgo skuvla álgá”. ¶
Máhttodepartemeanttas lea bajimuš ovddasástádus mánáidgárdesuorggis válljodaga buorideamis, ja dan stivremis ja ruhtadeamis. Departemeanta juolluda ruđaid Sámediggái kapihttalis 231, poasttas 50. Departemeanta bargá ovttas Sámedikkiin daid ráđđehusa doaibmabijuid čuovvoleamis mat leat ráđđehusa strategiijain mat galget buoridit máhtu ja rekruhttema mánáidgárdesuorgái. ¶
Doaibmabidju 1. Diehtojuohkin mánáidgárdefálaldagaid ásaheami birra sámi mánáid várás Diehtojuohkin vuoigatvuođaid ja fálaldagaid birra sámi mánáid várás: Buoret dieđut berrejit addojuvvot daid mánáidgárdefálaldagaid birra mat leat sámi mánáid várás, sihke daid mánáid várás guđet leat sámi mánáidgárddiin, ja daid várás guđet leat dáža mánáidgárddiin. Máhttodepartemeanta galgá ovttasráđiid Sámedikkiin juohkit dieđuid vánhemiidda, gielddaide ja mánáidgárdeeaiggádiidda sámi mánáid vuoigatvuođaid birra, ja dange birra makkár fálaldagat ja doarjjaortnegat leat odne. Diehtojuohkin gielddaide: Sámediggi áigu ráhkadit láidestusgihppaga sámi mánáidgárddiid vástesaš sierra doarjagiid birra, ja das galget maid leat dieđut das makkár doarjagat leat dárogielalaš mánáide guđet leat sámi mánáidgárddiin. Departemeanta galgá juohkit gihppaga. Departemeanttas, fylkkamánniin ja Sámedikkis lea oktasaš ovddasvástádus ávžžuhit gielddaid ja mánáidgárdeeaiggádiid ásahit mánáidgárdefálaldagaid sámi mánáide. Ovddasvástádus: Máhttodepartemeanta ja Sámediggi Áigodat: 2009 ¶
Doaibmabidju 2. Máhttobuorideapmi mii čalmmustahttá giela Stuorra hástalus lea gávdnat sámegielalaš mánáidgárdebargiid. Máhttodepartemeanta lea ¶
ráhkadan sierra Strategiija mo gávdnat ovdaskuvlaoahpaheaddjiid mánáidgárdái 2007-2011, mas leat jahkásaš doaibmabidjoplánat. Strategiijas deattuhuvvo ahte “mánáidgárddiin main leat sámi mánát, dárbbašuvvojit bargit geain lea sámegielalaš máhttu” . Maiddái St.dieđáhus nr. 23 (2007-2008) Giella hukse šaldiid deattuha dárbbašlažžan ahte sámi mánáidgárddiin ja mánáidgárddiin main leat sámi mánát, leat bargit guđet dovdet sámi giela ja kultuvrra. Máhttodepartemeanta áigu álššaleappot geahččalit gávdnat eanet ovdaskuvlaoahpaheaddjiid mánáidgárddiide, daid mielde maid sámegielalaš ovdaskuvlaoahpaheaddjiid, gč. doaibmabijuid mat leat St.dieđáhusas nr. 23. Máhttodepartemeanta lea álggahan sierra máhttostrategiija, ja dan namma lea Máhttu mánáidgárddis – strategiija mo buoridit máhtu mánáidgárdesuorggis 2007-2010. Giellabiras ja giellamovttiidahttin lea okta njealji vuoruhuvvon suorggis mat leat strategiijas. Deattuhuvvon lea ahte “sámi mánát fertejit oažžut veahki seailluhit gielaset” . Máhttodepartemeanta lea ángiruššanáigodahkii 2007-2010 várren ruđaid máhttobuoridandoaibmabijuide. Mánáidgárdeeaiggát sáhttá ohcat stáhtalaš máhttobuoridanruđaid gielddaid bokte. Dehálaš lea ahte gielddat ja bođolaš mánáidgárdeeaiggádat movttiidahttet sámi mánáidgárddiid ja mánáidgárddiid máin leat sámi mánát, ohcat dakkár ruđaid. Máhttodepartemeanta áigu bidjat ruđaid daid bargiid giellamáhtu buorideapmái, guđet leat sámi mánáidgárddiin ja mánáidgárddiin main leat sámi mánát. Departemeanta áigu ovttasráđiid Sámedikkiin čilget doaibmabijuid dárkileappot. Vai sámi mánáidgárddit sáhttet addit buori giellaoahpu, de lea eaktu ahte mánáidgárdebargit máhttet sámegiela ja geavahit dan viššalit. Dehálaš lea ahte mánáidgárdeeaiggát addá bargiidasas vejolašvuođa oahppat sámegiela. Giella lea kulturcaggi ja áibbas guovdilis reaidu sámi árvvuid ja máhtuid seailluheamis. Mánáidgárdeeaiggádat fertejit aktiivvalaččat geahččalit háhkat sámegielalaš bargiid go almmuhit mánáidgárdevirggiid. Erenoamáš dehálaš lea ahte bargiin leat buorit dieđut ja buorre máhttu sierranas árbevirolaš doaimmaid birra, ja ahte sáhttet oahpahit nuorabuidda sániid ja doahpagiid mat leat lunddolaččat dihtolágan dilálašvuođaide. Jos bargiin lea váillálaš máhttu, ¶
de mánáidgárdi berre árvvoštallat geavahit olggobealde máhtolaš olbmuid. Dárbu lea maid ahte mánáidgárdi lea diđolaš sámegiela ealáskahttimis, ja ahte das lea čielga ulbmil dasa, mo áigu bargat sámegiela ealáskahttimiin. Vuogit mat váldojuvvojit atnui, sorjájit ee. báikkálaš dilálašvuođain ja guovllu gielladilis. Dárbu lea ahte mánáidgárddit jeavddalaččat árvvoštallet iežaset vugiid oahpahit sámegiela. Mánáidgárddit berrejit oidnosii buktit sámegiela, sihke iežaset dokumeanttaiguin ja galbbaiguin Guovttegielalašvuođas lea sáhka das, ahte olmmoš hálddaša guokte giela seamma bures. Guovttegielalaš mánáidgárddiin/ossodagain, main lea sihke sámegiella ja dárogiella, bargit fertejit geavahit arvat strategiijaid, vugiid ja vuođđojurdagiid, vai mánáin ovdána guovttegielalašvuođa diđolašvuohta, ja amaset álo garvit sámegiela gulahallangiellan go leat dárogielalaš olmmoš dahje dáro-sámegielalaš olmmoš das.11 Sámegiela oahpaheami várás sámi mánáidgárddiin ja mánáidgárddiin main leat sámi mánát, lea dárbu bargat ovddidemiin ja ráhkadit ovddidanmálliid. Ovddasvástádus: Máhttodepartemeanta, ovttasráđiid Sámedikkiin ja áššeguovdilis fylkkamánniiguin. Áigodat: 2009-2010 ¶
Doaibmabidju 3. Pedagogalaš ávdnasiid ráhkadeapmi Dakkár pedagogalaš ávdnasat váilot mat heivešedje sámi mánáide ja mánáidgárddiide, ja mat livčče ávkin mánáidgárddi giellabargui. Mánáidgárddi sisdoalu ja doaimmaid rápmaplána čuovvoleapmin Máhttodepartemeanta lea ráhkadan iešguđetlágan fáddágihppagiid; ja daid gaskkas lea maid fáddágihpa sámi kultuvrra birra mánáidgárddis. Gihppagat leat juogaduvvon riikka buot mánáidgárddiide. ¶
Jagi 2009 galgá ráhkaduvvot gihpa giellabirrasa ja giellamovttiidahttima birra. Gihpa galgá jorgaluvvot sámegillii. Máhttodepartemeanta áigu maid jorgalahttit mánáidgárddi sisdoalu ja doaimmaid rápmaplána julevsámegillii ja oarjilsámegillii. Lassin departemeanta áigu ráhkadahttit jietnafiilla davvisámegillii jorgaluvvon rápmaplánas. Departemeanta áigu maid árvvoštallat nu dahkat maid julevsámegiela ja oarjilsámegiela várás. Sámediggi lea ovttasráđiid Máhttodepartemeanttain válmmašteamen láidestusgihppaga mii čujuha man guvlui mánáidgárddiid sisdoallu galgá doalvut sámegiela ja sámi kultuvrra. Stuorra mearkkašupmi lea das go mánáidgárdi ja skuvla barget ovttasráđiid vai sámi mánát sáhttet vásihit bissovašvuođa giellaovdáneamis. Máhttodepartemeanta áigu jorgalahttit davvisámegillii láidestusgihppaga . Dasto árvvoštallojuvvo galgágo dat jorgalahttojuvvot julevsámegillii ja oarjilsámegillii. Láidestusgihpa šaddá leat dehálaš reaidu bargui mii galgá sihkkarastit ahte sámi mánát ja sin vánhemat vásihit buori sirdáseami dan guovtti ásahusa gaskka. Máhttodepartemeanta galgá ráhkadit láidestusávdnasiid giellamovttiidahttima birra vánhemiid várás geain leat mánát kontántadoarjaga agis. Departemeanta áigu jorgalahttit ávdnasiid davvisámegillii. Dasto árvvoštallojuvvo galgágo jorgaluvvot julevsámegillii ja oarjilsámegillii. Mánáidgárddiide, mánáidgárdeeaiggádiidda ja gildii mánáidgárdeeiseváldin lea dehálaš oažžut dieđuid mat sáhttet álššaiduhttit ja movttiidahttit bargat gielain mánáidgárddis vai mánáid giellamáhttu buorrána. Máhttodepartemeanta áigu lágidit nu, ahte buriid giellaovddideaddji doaibmabijuid (maiddái sierranas giellalávgoprošeavttaid) dieđut ja vásáhusat biddjojuvvojit departemeantta iežas neahttasiidduide, ođasreiven ja eará heivvolaš kanálaid bokte, vai dat dieđut ollet gielddaide ja mánáidgárddiide. Ovddasvástádus: Máhttodepartemeanta Áigodat: 2009 ja 2010 ¶
Vuođđooahppofálaldat sámegielas ja sámegillii Máhttodepartemeanta galgá fuolahit ahte lágat ja vuođđooahppofálaldaga čađaheapmi bissu álbmotrievttálaš rámaid siskkobealde, ja aktiivvalaččat gozihit láhkageavaheamis daid juridihkalaš ja politihkalaš geatnegasvuođaid maid Norga lea váldán badjelasas dohkkehettiinis ILO-soahpamuša nr. 169 ja ON-julggaštusa álgoálbmogiid vuoigatvuođaid birra. Oahpahusláhka dat mearrida vuođđoskuvlla ja joatkkaskuvlla oahpahusa. Oahpahuslága § 6-2 earuha vuođđoskuvladásis surggiid mat gullet sámegiela hálddašanguovllu siskkobeallái, ja surggiid mat gullet olggobeallái. Hálddašanguovllu siskkobealde buohkain guđet leat vuođđoskuvlaagis, lea vuoigatvuohta oažžut oahpahusa sámegielas ja sámegillii. Juohke gielddas mii lea sámelága hálddašanguovllu olggobealde, fertejit leat unnimusat logi oahppi guđet háliidit oažžut oahpahusa sámegielas ja sámegillii, ovdalgo sis lea vuoigatvuohta oažžut dakkár oahpahusa, eaige sin joavkkus galgga leat unnit go guhtta oahppi. Dain guovlluin mat leat sámegiela hálddašanguovllu olggobealde, vuođđoskuvlla ahkásaš sámiin lea vuoigatvuohta oažžut oahpahusa sámegielas. Dain dáhpáhusain main ii leat vejolaš addit oahpahusa skuvlalanjas oahpaheaddji bokte, lágat rahpet vejolažžan ”molssaeavttot oahpahanvugiid geavahit”. Geavadis dat mearkkaša omd. gáiddosoahpahusa. Oahpahuslága paragráfas 6-3 leat mearrádusat sámi joatkkaoahpahusa birra. Das celkojuvvo ahte ”sámiin guđet leat joatkkaoahpahusas, lea vuoigatvuohta oažžut oahpahusa sámegielas”. Dain dáhpáhusain main ii leat vejolaš dan oahppái fállat skuvlaoahpahussan, de lea vejolaš geavahit ee. gáiddosoahpahusa. Lassin dasa mearrádus cealká ahte ”dihto skuvllat galget fállat oahpahusa sámegielas dahje sámegillii, dahje erenoamáš sámefágain mat joatkkaoahpahusas gullet dihto kurssaide dahje dihto joavkkuide. Fylkkasuohkan sáhttá muđuidge fállat dakkár oahpahusa”. Ovddasvástádus sámegiela oahpahusas lea juhkkojuvvon máŋgga eiseváldái: • Gielddain/fylkkagielddain lea ee. ovddasvástádus mánáidgárdefálaldagaid ja vuođđooahpahusa plánemis, lágideamis ja čađaheamis. ¶
• Fylkkamánniin lea ee. ovddasvástádus bearráigeahčus ja lobálašvuođagoziheamis, váiddaáššiin, diehtojuohkimis ja bagadallamis, lágaid ja njuolggadusaid čuovvoleamis ja fámuiduhttimis, ja doarjagiid oktii ordnet ja juogadit. • Oahpahusdirektoráhtas lea ee. ovddasvástádussan dieđihit ja fámuiduhttit Máhttoloktema – Sámegiela bálddalas oahppoplánaid, ráhkadit bagadallamiid dábálaš fágaide, viežžat bearráigeahču raporttaid, hálddašit Sámedikki juolludemiid oahpahussii sámegielas ja sámegillii, ja ovddideaddji doaibmabijuide mat leat stáhtabušeahta olis, ja válmmaštit guovdilis eksámeniid sámegielas vuosttasgiellan ja nubbegiellan. Ollu dán barggus čađahuvvo ovttasráđiid Sámedikkiin. • Máhttodepartemeanttas lea ee. ovddasvástádussan ráhkadit lágaid ja mearridit láhkaásahusaid, ráhkadit sámegiela viidodat- ja resursaplánaid ja earáge sierra oahppoplánaid, mearridit fága- ja diibmojuogu, ja leat suorggis bajimuš dieđiheaddji ja čađahit konsultašuvnnaid Sámedikkiin. Sámediggi mearrida sámegiela oahppoplánaid vuođđoskuvlii ja joatkkaskuvlla oahpahussii, ja oahppoplánaid joatkkaoahpahusa erenoamáš sámi fágaide, ja Sámediggi ráhkada maid láhkaásahusaid riikkalaš oahppoplánaid sisdollui § 2-3 ja § 3-4 vuođul, main leat gohččosat das, ahte galgá oahpahuvvot sámi álbmotjoavkku, giela, kultuvrra ja servodateallima birra, gč. oahpahuslága § 6-4. Sámediggi čađaha suorggis iežas vuoruhusaid, ja ráhkada ja álggaha doaibmabijuid iežas politihka mielde. Sámediggi lea ovttadássásaš ráđđádallanoasálaš stáhtalaš eiseválddiiguin, ja goappašat bealit leat geatnegasat gávdnat ovttamielalaš čovdosiid. Oahppit geain lea oktagaslaš vuoigatvuohta oažžut oahpahusa sámegielas, sáhttet vuođđoskuvla- ja joatkkaskuvlaoahpahusas válljet čuovvovaš njeallje kombinašuvnna dárogiela ja sámegiela oahppoplánain: ¶
Skuvllaide ja skuvlaeaiggádiidda lea stuorra hástalus plánet ja organiseret oahpahusa dárogielas ja sámegielas, erenoamážit skuvllain mat leat sámegiela hálddašanguovllu olggobealde. Dat áššit galget čađahuvvot mearriduvvon diibmologuin ja mearriduvvon oahppoplánaid vuođul, ja seammás galget oahppiid vuoigatvuođat oažžut heivehuvvon oahpahusa váldojuvvot vuhtii, gč. oahpahuslága § 1-3. ¶
SÁMEGILLII ¶
DÁROGILLII ¶
Oahppoplána sámegielas vuosttasgiellan – sámegiella 1 ¶
Oahppoplána dárogielas daidda oahppiide geain lea sámegiella vuosttasgiellan ¶
Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
Oahppoplána sámegielas vuosttasgiellan – sámegiella 1 ¶
Oahppoplána dárogielas (riikkalaš) ¶
Guokte vuosttasgiela. Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
Sámegiela oahpahusa plánen ja heiveheapmi lea hástaleaddji oahpaheaddjiide. Juohke ahkedásis sáhttet leat oahppit guđet hállet sámegiela njuovžilit, oahppit guđet máhttet veahá sámegiela hállat ja oahppit guđet eai máhte maidege, muhto háliidit oahpahusa sámegielas. Oahpahus galgá heivehuvvot buohkaide. ¶
Oahppoplána sámegielas nubbegiellan – sámegiella 2 Dásit 1-10 ¶
Oahppoplána dárogielas (riikkalaš) ¶
Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
Oahppoplána sámegielas nubbegiellan – sámegiella 3 Dásit 1- 7 ¶
Oahppoplána dárogielas (riikkalaš) ¶
Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
maid Sámi statistihka fágalaš guorahallanjoavku lea ráhkadan, muitaluvvo ahte sámegiela oahppiid lohku lea njiedjan nubbegiellafágas ja ahte livččii sivva divaštallat erenoamážit nubbegiellafága eavttuid. Dakkár divaštallamis lea dárbu geahčadit oahppiid ollislaš bargonoađi ja skuvlla ja oahpaheaddjiid eavttuid heivehit oahpahusa daidda oahppiide. Eavttut maid lea dárbu divaštallat ja árvvoštallat, leat ee. • oahppoplána ja diibmolohku dárogielas (vuosttasgiellan) daidda oahppiide geain lea sámegiella nubbegiellan • oahpahusa organiseren ja plánen • sámegiela oahpaheami ruhtadeapmi • oahpaheaddjiid veahkkeneavvut (láidestagat jna.) ¶
Dat oahppit geain sámegiella lea vuosttasgiella dahje nubbegiella, eai leat geatnegasat válljet vierisgiela/gielalaš čiekŋudeami vuođđoskuvllas ja vierisgiela joatkkaskuvlla oahpahusas, muhto sis lea vuoigatvuohta oažžut dakkár oahpahusa jos sihtet dan. Skuvlaeaiggát sáhttá maid fállat oahpahusa sámegielas vierisgiela oahppoplána mielde. Oahppit guđet ožžot oahpahusa sámegielas vierisgiela oahppoplána mielde, besset oahpahusas ja árvvoštallamis dárogielas oalgegiellan. Dárogiela ja sámegiela oahpahusa ferte geahčadit ovttas dainnago dárogiellafága “addá” diimmuid sámegiellafágii. Fágain sámegiella ja dárogiella leat ollu oktasaš oasit, ja danne lea dehálaš ahte lea lagaš ovttasbargu dán guovtti fága gaskkas, gč. ulbmiliid mat leat oahppoplánas “sámegiella vuosttasgiellan” ja ulbmiliid mat leat oahppoplánas “dárogiella oahppiide geain sámegiella lea vuosttasgiella” . ¶
Ortnega berrejit árvvoštallat. Dárbu livččii geahčadit mo oahppoplána ja diibmologut dárogielas doibmet. Bohtosiid vuođul berre boahtteáigásaš heiveheapmi árvvoštallojuvvot. Gielddat ja fylkkagielddat ožžot jahkásaččat sierra merkejuvvon doarjaga sámegiela oahpahussii, namalassii sámegillii vuosttasgiellan ja nubbegiellan. Doarjjaruđat galget veahkehit ruhtadit sámegiela oahpahusa vuođđoskuvlla ja joatkkaskuvlla sámi mánáide. Doarjjaruđat galget dasto veahkehit buoridit oahpaheaddjiid máhtu sámegielas ja sámi kultuvrras. Gielddain ja fylkkagielddain lea geatnegasvuohta addit oahpahusa sámegielas daidda oahppiide geain oahpahuslága mielde lea vuoigat- ¶
vuohta oažžut oahpahusa sámegielas. Oahpahusdirektoráhta lea geigen doarjjaortnega árvvoštallama departementii jagi 2008. Máhttodepartemeanta háliida ahte dat galgá čuovvoluvvot sierra dan dáfus ahte das árvvoštallojuvvo boađusjuksan, ja ahte dat buohtastahttojuvvo suomagiela doarjjaortnegiin. Departemeanta lea guhkebuš áiggi vuohttán duhtameahttunvuođa doarjaga sturrodahkii. Máhttodepartemeanta áigu dan váldit árvvoštallamii jahkásaš bušeahttaproseassaid oktavuođas. Dárbu lea deattastit ahte oahppiid vuoigatvuođat bissot beroškeahttá doarjagiid sturrodagain, ja ahte gielddat fertejit bargat dan badjelii ahte addojuvvo dakkár fálaldat mas lea buorre válljodat, nu ahte oahpahusa ulbmilat ollašuvvet. ¶
Doaibmabidju 4. Kártet mo oahppit árvvoštallet sámegiela oahpahusa Nugo čujuhuvvo St.dieđáhusas nr. 28 (2007-2008) Sámepolitihkka, de máŋgga suorggis váilot dieđut das mii duođaid dáhpáhuvvá skuvlla árgabeaivvis. Earret eará oaidnit ahte daid oahppiid ollislaš lohku guđet válljejit sámegiela fágan, lea njiedjan veahá maŋŋágo Máhttolokten álggahuvvui, ja sin lohku guđet válljejit sámegiela rievddalda fylkkain. Oahpahusdirektoráhta áigu čađahit kártema oažžun dihtii buoret duogášdieđuid das, man muddui oahppit ožžot ollašuhttojuvvot iežaset vuoigatvuođaid beassat oahppat sámegiela, ja das mo oahppit ieža árvvoštallet oahpahusa. Ulbmil lea ee. oažžut buoret vuođu mas čađahit vejolaš nuppástusaid sámegiela oahpahusas, vai dat buorebut duhtada oahppiid oahpahusdárbbuid. Ovddasvástádus: Oahpahusdirektoráhta Áigodat: 2009 ¶
Doaibmabidju 5. Oahppoplánaid láidestusat Láidestusat galget hábmejuvvot nu ahte dat buktet oidnosii mo lea vejolaš čađahit bures heivehuvvon ¶
oahpahusa. Fágaid oahppoplánaid láidestus ii galgga gokčat olles oahppoplána, muhto čájehit ovdamearkkaiguin mo oahpahusa lea vejolaš plánet ja čađahit, ja vel mo oahppiid lea vejolaš árvvoštallat guđege dásis. Láidestusat berrejit addit čielga ovdamearkkaid das mo máhttoulbmiliidda lea vejolaš bidjat čielga sisdoalu buot dásiin, ja ovdamearkkaid buot dásiid gaskasaš ovdánemiin. LK06-S vástesaš láidestusat hábmejuvvojit seamma láhkai go LK06 vástesaš láidestusat, namalassii ahte dain leat rávvagat doaibmamuščállosiin maid Máhttodepartemeanta lea sádden Oahpahusdirektoráhtii. Láidestus galgá leat veahkki sámegiela ja dárogiela oahpahusa organiseremii, nu ahte oahppit ožžot dan oahpahusa masa sis lea vuoigatvuohta gustojeaddji lágaid ja njuolggadusaid mielde. Vuoruhuvvot berrejit láidestusat sámegillii vuosttasgiellan ja sámegillii nubbegiellan. Oahpahusdirektoráhtas lea ovddasvástádus ráhkadit láidestusaid ovttasráđiid Sámedikkiin. Áigumuš lea ahte láidestusat sámegillii vuosttasgiellan ja sámegillii nubbegiellan galget leat válbmasat 15.05.2010. Duoid eará láidestusaid ráhkadeami mearridit Sámediggi ja Oahpahusdirektoráhta ovttasráđiid. Ovddasvástádus: Oahpahusdirektoráhta ovttas Sámedikkiin Áigodat: 2010-2012 ¶
Doaibmabidju 6. Bearráigeahčču das mo gielddat ja fylkkagielddat čađahit oahppiid vuoigatvuođa oažžut oahpahusa sámegielas Oahpahusdirektoráhta ja fylkkamánnit gozihit gielddaid geatnegasvuođaid ja oahppiid vuoigatvuođaid oahpahuslága mielde. Dat maid guoská oahpahussii sámegielas ja sámegillii. Máhttodepartemeanta lea dáhtton Oahpahusdirektoráhta jagi 2009 čađahit bearráigeahču das mo gielddat ja fylkkagielddat čuovvolit daid vuoigatvuođaid mat sámi oahppiin leat oahpahuslága mielde, maiddái makkár oahppo- ¶
neavvut leat oahppiide. Sámediggi galgá váldojuvvot mielde bearráigehččui. ¶
deamis. Dát hástalusat leat boahtán ovdan ođđa sámekonvenšuvnna bargguid mielde. ¶
Ovddasvástádus: Oahpahusdirektoráhta/fylkkamánnit Áigodat: 2009-2014 ¶
Dehálaš lea sáhttit bargat ovttas riikkarájáid rastá, erenoamážit das mii guoská oarjilsámegiela ja julevsámegiela oahpahussii ja ovddideapmái. Máhttodepartemeanta áigu dattetge váldit oktavuođa Ruŧŧii vai fas sáhttet divaštallat makkár vejolašvuođat leat gávdnat čovdosiid maiguin oahppit ávkašuvvet guktuid riikkain. ¶
Doaibmabidju 7. Gáiddosoahpahusa fierpmádat Ollu gielddat barget ovttasráđiid sámegiela oahpaheamis gáiddosoahpahanneavvuiguin. Fylkkamánniid bargu daid oahpaheaddjiid fierpmádagain, guđet doaimmahit gáiddosoahpahusa, berre buoriduvvot, ja guvllolaš čoahkkaneamit berrejit ovttasráđiid allaskuvllaiguin lágiduvvot oahpaheaddjiid várás. Daid oahpaheaddjiid várás guđet doaimmahit gáiddosoahpaheami sámegielas, galgá vuođđuduvvot fierpmádat. Oahpahusdirektoráhta oažžu doaibman heivehit dakkár fierpmádaga. Ovddasvástádus: Oahpahusdirektoráhta/Fylkesmánnit/allaskuvllat Áigodat: 2009-2010 ¶
Doaibmabidju 8. Ovttasbargu Ruoŧain sámegiela oahpahusas Čakčat 2005 ja giđđat 2006 ledje oktavuođat ruoŧŧilaš ja norgalaš departemeanttain main lea ovddasvástádus sámegiela oahpahusas, ja sii galge divaštallat oarjilsámegiela vuođđooahpahusa rádjaguovlluin. Sámi mánáin Ruoŧas eai leat dakkár vuoigatvuođat go sámi mánáin Norggas. Oahppit ožžot fálaldaga oahpahallat sámegiela eatnigiellan, muhto eai leat ráhkaduvvon sierra oahppoplánat sámi oahppiid várás. Čoahkkimiin ee. árvaluvvui ahte guktot riikkat galget iskat makkár vejolašvuođat ja hehttehusat leat lágain dasa mii guoská ovttasbargui vuođđoskuvlaoahpahusas riikkarájáid rastá. Čielggas lea dattetge ahte dás lea jurisdikšuvdnaváttisvuohta masa ii leat álki gávdnat buori čovdosa. Dat guoská ee. dasa goappá riikkas galgá leat váldi riikkarájá rasttideaddji geavatlaš oahpahusas, go muhtun dáhpáhusainhan lea sierramielalašvuohta oahpahusfálaldaga sisdoalus ja/dahje fálaldagaid ruhta- ¶
Ovddasvástádus: Máhttodepartemeanta Áigodat: 2009 ¶
Doaibmabidju 9. Ovttasbargu Suomain sámegiela oahpahusas Ovttasbargu Suomain lea eanaš leamaš Sirpmá ja Ohcejoga skuvllain, main lea leamaš oktasaš oahpahus guktii vahkus. Ulbmil lea joatkit ovttasbarggu. Lassin berre gáiddos oahpahusa plána čuovvoleapmái láhččojuvvot buoret vejolašvuođat bargat ovttas riikkarájáid rástá buot golmma sámegielas. Ovddasvástádus: Oahpahusdirektoráhta/Nordlándda, Romssa ja Finnmárkku fylkkamánnit Áigodat: 2009 ¶
Sámi oahpponeavvut Daid ekonomalaš rámaid siskkobealde mat leat stáhtabušeahtas sámi oahpponeavvuide, Sámedikkis lea ovddasvástádus hálddašit ja vuoruhit rámaid siskkobealde. Ain váilot ollu oahpponeavvut oarjilsámegielas, julevsámegielas ja davvisámegielas mat livčče ráhkaduvvon Máhttoloktemii – Sámegilli. Okta hástalus lea gávdnat doarvái oahppogirječálliid almmá “vieččakeahttá menddo ollu” fágabargiid skuvllain. Sámedikki oahpponeavvoráhkadeami strategalaš plánas 2009-2012 leat vuoruhuvvon oahpponeavvut oarjilsámegillii, julevsámegillii ja davvisámegillii árvalusaid mielde mat leat boahtán guđege giela ¶
RØROS-SÁMI GUOVLLUS leat ožžon áigái lagaš ovttasbarggu daid ásahusaid gaskkas, main lea ovddasvástádus fállat sámegiela oahpahusa, ja dat lea váikkuhan nu, ahte sámegiela vuođđooahpahusas eai báljo heaitte šat oahppit. Ovttasráđiid skuvllaiguin Aajege sámi giella- ja máhttoguovddáš áimmahuššá sámi oahppi miehtá vuođđoskuvlla oahpahusa, ja dat ¶
oktavuođas, ja kártema dasge makkár oahpponeavvut váilot guđege fágii/fáddái ja dássái. Kárten čájeha ahte ain dárbbašuvvojit ollu sámegiela oahpponeavvut mat heivejit Máhttoloktemii – Sámegillii. Giđđat jagi 2009 vuođđuduvvo oktasaš bargojoavku man bargun šaddá buktit árvalusaid dakkár doaibmabijuide mat beavttálmahttet sámi oahpponeavvuid buvttadeami. Ovddasvástádus: Sámediggi/Oahpahusdirektoráhta Áigodat: Joavku vuođđuduvvo giđđat 2009 ¶
doarju oahppi go son sirdá mánáidgárddis vuođđoskuvlii, ja viidáseappot vuođđoskuvllas joatkkaskuvlii. Skuvllat, vánhemat ja oahppit ožžot rávvagiid, bagadusa ja dieđuid vuoigatvuođaid, oahppofálaldagaid, giellaválljema, fága diibmojuogu ja diibmoplánema birra. ¶
guovllu mánáidgárddiin ja skuvllain. Vai lea sihkkar ahte oahpponeavvut jovdet guđege oahppái, de strategiijain lea maiddái dat jurdda ahte oahpponeavvut galget leat nuvttá. Sámediggi lea álggahan ovddasmanni prošeavtta Divttasvuona suohkanii, ja ulbmil lea ovddidit Áiluovtta skuvlla julevsámegiela oahpponeavvuid ráhkadeami resursaskuvlan. Dán ovddasmanni prošeavtta vásáhusat šaddet váldojuvvot vuhtii maiddái resursaskuvllaid ráhkadeapmái máiddái oarjilsámi ja davvisámi guovlluide. ¶
Doaibmabidju 10. Sámegielalaš oahpponeavvut – daid buvttadeapmi, fuolaheapmi geavaheaddjiide ja jorgaleapmi Máŋgga oktavuođas leat čalmmustahttán sámegiela oahpponeavvuid váilivuođa. Máhttodepartemeantta gohččuma mielde Oahpahusdirektoráhta lea ovttasráđiid Finnmárkku fylkkamánniin čađahan kártema das makkár oahpponeavvut dál leat davvisámegillii, julevsámegillii ja oarjilsámegillii, maid lea vejolaš geavahit Máhttoloktema - Sámegiela ¶
Doaibmabidju 11. Sámegiela oahpahusa vuoigatvuođa ja geatnegasvuođa diehtojuohkindoaibmabijut Ráhkaduvvon/heivehuvvot galget buoret dieđut vuoigatvuođaid ja geatnegasvuođaid birra mat gullet sámegiela oahpahussii, ja sámegiela oahpponeavvuid birra. Dát dieđut galget leat fylkkagielddaide, gielddaide ja vánhemiidda ja oahppiide. Dieđuin galgá deattuhuvvot ahte skuvlaeaiggát válddedettiin oahppiid skuvlii galgá váldit čielgasa das, galgágo oahppái sámegiela oahpahus. Dát gusto sihke oahppi skuvliiálgimii, skuvlamolsumii ja go son sirdá ođđa oahpahusdássái. Dakkár diehtojuohkin guoská maid rávesolbmuid oahpahussii. ¶
SVÁHKENA GIELLAMOVTTIIDAHTTINPROŠEAKTA Jagi 2001 Sámediggi álggahii 5-jahkásaš giellamovttiidahttinprošeavtta Sváhkena bajásšaddanguovddážii Engerdálii. Giellamovttiidahttinprošeakta lei mánáidgárddis orgainiserejuvvon dan jurdaga vuođul ahte mánát galget oahppat oarjilsámegiela dan giela lunddolaš ja beaivválaš geavaheamis. Mánáidskuvllas mánát besse oahppat oarjilsámegiela, dasto ožžo oahpahusa oarjilsámegillii arvat fágain. Go prošeakta nogai, de mánát sáhtte áddet ¶
dábálaš oarjilsámegiela. Sii maid sáhtte vástidit oarjilsámegillii ja háleštit oarjilsámegillii. ¶
Diehtojuohkin berre ráhkaduvvot nu ahte heive nehttii, ja diehtogihpan. Dieđut galget fuolahuvvot sámi guovlluid olggobealláige. Ovddasvásrádus: Oahpahusdirektoráhta/Fylkkamánnit/Sámediggi Áigodat: Borgemánnu 2009 ¶
Giliskuvllat Dakkár báikkit mat gohčoduvvojit boaittobeallin riikkalaš oktavuođain, leat dávjá sámi guovddášguovllut ja buorit joregat main lea vejolaš seailluhit sámegiela, kultuvrra ja servodateallima. Vuođđo- ja joatkkaskuvllat leat Máhttoloktema – Sámegiela geažil geatnegasat addit buori oahpahusa man vuođđun lea sámegiella, sámi kultuvra ja sámi servodateallin. Giliskuvllain leat, go leat lahka ealli sámi servodagaid ja árbevirolaš ealáhusaid, buot vejolašvuođat duođaid fállat dakkár buori oahpahusa. Oahpahus ja bajásšaddan sámegielalaš birrasis addet guđege oahppái buriid vejolašvuođaid ovdánit sámegielas nu ahte dat šaddá lunddolaš geavahusgiellan. Resursaolbmuidge lea álkit geavahit oahpahussii go skuvla lea sámi báikegottis. Jos giliskuvllat heaittihuvvojit, jogo davvisámi, julevsámi dahje oarjilsámi guovllus, de dakkár heaittiheamit sáhttet funet čuohcit sámi servodagaid giellaovdáneapmái ja nu maiddái oppa sámi servodahkiige. Giliskuvllaid heaittiheapmi sáhttá dagahit dan ahte olbmot fárrejit eret sámi gilážiin. Dainna lágiin áitojuvvojit unna sámegielalaš servodagažat mat leat dehálaččat sámegiela seailumii. Eretfárremat sáhttet dagahit dan ahte bajásšaddi buolva massá lagašvuođa báikkálaš servodahkii, lundui ja árbevirolaš ealáhusaide ja daidda gullevaš terminologiijaide, ja dieđuid daid birra. Gielddain ja fylkkagielddain lea ovddasvástádus almmolaš skuvlastruktuvrras. Ráđđehus ii sáhtte mearridit mo gielddaid ja fylkkagielddaid skuvlastruktuvra galgá leat, go dat lea gielddaid iešstivrema oassi. Seammás gielddain ja fylkkagielddainge lea ovddasvástádus váldit vuhtii sámiid riikkaidgaskasaš geatnegavuođaid vuđul. Diđolašvuohta das berre mearkkašit ahte sámi ¶
guovlluin eai galgga buoril heaittihit giliskuvllaid, eaige oppanassiige vuđolaš guorahallamiid haga. Dátge lea ovdamearka dakkár áššiin main Sámediggi sámelága vuođul berre oažžut vejolašvuođa dovddahit iežas oaiviliid. Dattetge lea ovddasvástádus gielddain addit bures heivehuvvon oahpahusfálaldagaid, maiddái sámegielasge ja/dahje sámegilliige, dain skuvllain maidda oahppit sirdojuvvojit. Muhtun dáhpáhusain sáhttet maiddái báikkálaš dilálašvuođat lea dakkárat, ahte stuorát skuvla sáhtášii addit buoret fálaldaga sámegielas. Dan sáhttet buoremusat árvvoštallat báikegottiin. Sámediggi dáhttu dán doaibmaplána oktavuođas ahte ráđđehus galgá árvvoštallat juolludit merkejuvvon ruđaid giliskuvllaide mat oahpahit sámegiela ja/ dahje sámegillii. Ráđđehus ii ane dan gánnáhahttin, muhto čujuha dasa ahte Bargo- ja searvadahttindepartemeanta lea váldán álgaga lagat ovttasbargui Gielddaid guovddášlihtuin ja Sámedikkiin das mii guoská gielddaid sámepolitihkkii, ja dasa gullet maid fáddán gielddaid mearridan rápmaeavttut sámegiela fálaldagaide. ¶
Rávesolbmuid giellaoahpahus ja alfabehtten Rávesolbmuid vuođđooahpahusa dáfus jurddašuvvo eará láhkai go mánáid ja nuoraid dáfus das mii guoská vuoigatvuhtii oažžut oahpahusa sámegielas ja sámegillii. Dábálaččat berre rávis sápmelaš guhte dárbbaša vuođđoskuvlaoahpahusa, oažžut oahpahusa sámegielas. Sámelága § 3-8 čilge vuoigatvuođa oažžut oahpahusa sámegielas. Dás lea dattetge eará áššis sáhka go dáin vuoigatvuođain mat čuvvot oahpahuslágas, ja dán lága mearrádusa eavttuin celkojuvvo ee. ahte «Vuoigatvuohta mearkkaša ahte juohkehaš sáhttá gáibidit beassat čađahit dárbbašlaš rávesolbmuidkurssa sámegielas eatnigiellan rávesolbmuid oahpahusa gustojeaddji njuolggadusaid mielde» . Rávesolbmuid oahpahussii sámegielas ii leat sierra juolludeapmi. Golut fertejit gokčojuvvot gielddaid ja fylkkagielddaid rámaid siskkobealde, ja dakkár fálaldagaid lágideapmi lea guđege gieldda/fylkka- ¶
gieldda iežas ovddasvástádus. Danne lea dehálaš ahte dat vuoruhit oahpahusruđaid njuolggadusaid ja oahpahusdárbbuid vuođul. Sii guđet háliidit rávesolbmuidoahpahusa, fertejit ieža dieđihit iežaset oahpahusdárbbuid. Oahpahus lea nuvttá ja galgá čuovvut gustojeaddji oahppoplánaid. ¶
SÁMEDIGGI LEA VUOĐĐUDAN alit oahpahusa stipeandda. Ulbmil lea buoridit sámegielalaš fágaolbmuid rekruhttema sierra fágasurggiide. Jagi 2009 vuoruhuvvojit oahpponeavvopedagogihka alit oahppu, ovdaskuvlla ja dábálaš oahpaheaddjioahpu studeanttat geain lea ¶
Gielddat/fylkkagielddat sáhttet addit oahppolihtuide doaibman lágidit oahpahusa jogo vuođđoskuvlla dahje joatkkaoahpahusa dásis. Dallege oahpahus galgá leat nuvttá oasseváldiide. Jos oahppolihtut baicce lágidit oahpahusa vuođđoskuvlla ja/dahje joatkkaskuvlla dásis almmá mange soahpahmuša gielddain dahje fylkkagielddain, de gáibiduvvo kursadivat. Dalle maid váldojuvvo kursadivat go oahppolihtut lágidit kurssaid eará fágain ja fáttáin, ee. sámegielas. ¶
sámegiella fágan, alit oahpahus oarjilsámegielas, julevsámegielas dahje davvisámegielas, main oarjilsámegiella ja julevsámegiella vuoruhuvvojit ovddimussii, joatkkaoahppu boarrásiidfuolas, ja joatkkaoahppu sámi mánáid ja nuoraid psykososiála gillámušaid eastadeamis ja buorideamis. Jos guđege stipeandaortnega rámat rasttiduvvojit ollu dohkálaš ohcciid geažil, de várrejuvvon ruđat ¶
Guokte sámi oahppolihtu leat, Sámi oahppolávdegoddi ja Mearrasámi oahppolihttu, ja sin váldoulbmil lea bargat oahpahusa lágidemiin sámegielas ja sámi kulturárbbis. ¶
juogaduvvojit dássidit ohcciide. NORDLÁNDDA FYLKKASUOHKAN áigu movttiidahttit olbmuid oažžut buoret máhtu ¶
Doaibmabidju 12. Rávesolbmuid 5-jahkásaš oahpahusprográmma sámegielas Sámediggi ja Sámi allaskuvla leat soahpan ráhkadit ja čađahit rávesolbmuid 5-jahkásaš oahpahusprográmma buot sámi giellaguovlluin. Rávesolbmuid oahpahusprográmma ulbmiljoavku leat buot sámit guđet eai máhte sámegiela ja orrot bieđgguid viiddis guovllus. Doaibmabijut álggahuvvojit erenoamážit dain guovlluin maidda dáruiduhttinpolithkka lea čuohcán bahámusat. Ráves sámit ožžot oahphusfálaldaga davvisámegielas, julesámegielas dahje oarjilsámegielas. Ulbmil lea ahte sámit galget váldit iežaset giela ruovttoluotta ja ahte sámegiela dilli galgá buorránit go eanebut dan hállagohtet. Buot sámi giellabirrasat galget váldojuvvot mielde dán bargui. Dat mearkkaša ahte sámi giellaguovddážat, gielddat ja eará oasálaččat giellabirrasiin galget ovttasráđiid ja lahkalagaid bargat. ¶
sámegielas ee. sihkkarastin dihtii dohkálaš fágaolbmuid geain lea sámegiela máhttu sierranas fidnojoavkkuin. Fylkkasuohkan juolluda giellaoahpahusstipeandda movttiidahttin dihtii olbmuid váldit oahpahusa sámegielas. Stipeandda sáhttet oažžut ohccit geat lohket sámegiela universitehta- ja allaskuvladásis, ja ohccit geain lea sámegiela oahpahus joatkkaskuvllas. Sámi allaskuvla oažžu ovddasvástádussan prošeavtta geavatlaš čađaheami. Doaibmabiju ruhtada Sámediggi Sámi Álbmotfoandda ruđaiguin. Ovddasvástádus: Sámediggi Áigodat: 2009-2014 ¶
Doaibmabidju 13. Kártet eatnigielalaš analfabetismma ja rávesolbmuid dárbbu oažžut oahpahusa sámegielas ¶
Dasto galgá vel rahppojuvvot neahttasadji prošeavtta oasseváldiid várás, mas sii friddja sáhttet geavahit gielaset ja gulahallat guhtet guimmiideasetguin ja prošeaktajođiheaddjiin. ¶
Sámdiggi fállá ovttasráđiid Sámi allaskuvllain sámegiela oahpahusa rávesolbmuide viđajahkásaš oahpahusprográmmain. Oažžun dihtii eanet dieđuid dárbbuid birra, de Máhttodepartemanta ovttasráđiid Bargo- ja searvadahttindepartemeanttain áigu álggahit guorahallanbarggu mainna ulbmil lea oažžut sámi álbmogis logu sis guđet njálmmálaččat máhttet eatnigielaset, muhto guđet eai máhte lohkat ja čállit. Guorahallan galgá maid kártet daid sámiid geain leat unnán dahje váillálaš sámegiela gálggat. Viggamuš ii leat oažžut áibbas dárkilis logu dain olbmuin guđet gullet dáidda joavkkuide, muhto guorahallan galgá čájehit váillálaš lohkan- ja čállindáiddu viidodaga, ja árvvoštallat oahpahusdárbbuid. ¶
Ovddasvástádus: Romssa fylkkasuohkan Áigodat: 2009-2012 ¶
Almmuhuvvot galgá čielggadan-/dutkanbargu mii dievas barggu ektui bistá jahkebeali rájis beannot jagi rádjai. Sámediggi galgá bovdejuvvot searvat dán bargui. Ovddasvástádus: Máhttodepartemeanta/Bargo- ja searvadahttindepartemeanta/Oahpahusdirektoráhta Áigodat: Gárvvistuvvo 2010 -2011(gitta das goas guorahallan álgá) ¶
Doaibmabidju 14. Rávesolbmuid alfabehttenprošeakta Romssa fylkkas Romssa fylkkasuohkan áigu álggahit alfabehttenprošeavtta fylkka rávesolbmuid várás. Prošeavtta ulbmil lea ahte oasseváldit galget movttiidahttojuvvot formaliseret iežaset sámegiela máhtu, nu ahte sii sáhttet geavahit sámegiela sihke njálmmálaččat ja čálalaččat. Áigumuš lea ahte Romssa fylkkas oahppoguovddážat viđa guđa báikkis čađahit kurssaid. Prošeakta namahuvvo Sámedikki ja Romssa fylkkasuohkana ovttasbargansoahpamušas. ¶
Alit oahpahus ja rekruhtten Dárbu lea nannet dutkama ja lohkamiid sámegielas ja sámegillii. Sámi allaskuvla lea guovdilis ásahus sámi dutkanmáilmmis, ja das lea ovddeš Davviriikkaid Sámi Instituhtta dutkanossodat. Romssa universitehta lea ožžon riikkalaš ovddasvástádusa sámi dutkamis ja oahpahusas Norggas. Sámi dutkamaiid guovddáš, mii lea Romssa universitehtas, bargá nannen dihtii universitehta buohkanas dutkan- ja oahpahusdoaimmaid mat gusket sámiid ja álgoálbmogiid dilálašvuođaide. Čielga prošeavttaiguin guovddáš álggaha ja jođiha sierra dutkamiid, ja bidjá johtui ja oktii heiveha fágaidrasttideaddji dutkan- ja oahpahusovttasbarggu. Bodeaju allaskuvla addá oahppofálaldaga julevsámegielas, mii lea oassin dábálaš oahpaheaddji- ja ovdaskuvlaoahpaheaddjioahpahusas dahje joatkkaoahpahusfálaldahkan. Davvi-Trøndelága allaskuvla lea ožžon riikkalaš ovddasvástádusa oarjilsámegielas, mii gullá oahpaheaddjioahpahusa oktavuhtii. Sámediggi lea čujuhan dasa ahte fálaldagat fertejit sihkkarastojuvvot dain allaskuvllain main lea sámegiella, beroškeahttá man stuoris dahje unni daid studeanttaid lohku lea, guđet háliidit čađahit oahpu oarjilsámegielas dahje julevsámegielas. Dáin lohkamiin eai šatta goassege leat ollu studeanttat, ja dat mearkkaša ollu erenoamážit unnibuš sámegielaide, ahte lea sámegielalaš máhttu. Oahpahusásahusain lea autonomiija daid oahppofálaldagaid dáfus maid dat álggahit ja dange dáfus mo daid lágidit. Máhttodepartemeanta áigu ovttasráđiid ásahusaiguin mat fállet oahpuid sámegielas ja sámegillii, geahčadit daid gaskasaš bargo- ja ovddasvástádusjuogu, ja áigu oaččuhit daid ásahusaid gaskaneaset bargat lagabut ovttas, ja maiddái ovttasráđiid eará ásahusaiguin mat leat dakkár guovlluin main olbmuin lea dárbu oahpu oažžut sámegielas. ¶
Oahpahusásahusat sáhttet ohcat oažžut bissovaš oahpposadjemeriid, ee. sámi ohcciide, namalassii dihto oahpuide. Romssa universitehtas, Finnmárkku allaskuvllas, Lillehámmera allaskuvllas ja Veterinearaallaskuvllas leat oahpposadjemearit sámi ohcciid várás. ¶
Doaibmabidju 15. Sámi oahpaheaddjioahpahus Vai lea dárbbašlaš njuovžilvuohta, de berre Sámi allaskuvla čovdojuvvot riikkalaš rápmaplánas mii lea vuođđoskuvlla oahpaheaddjioahpahusa várás. Departemeanta ulbmáda fápmudit iežas válddi Sámi allaskuvlii das mii guoská ođđa sámi oahpaheaddjioahpu struktuvrii ja huksehussii. Dárbu leat dattetge maid addit bajimuš riikkalaš mearrádusaid (láhkaásahusa) áiggiid guhkodagas ja váldoosiid huksehusas (fágaid, pedagogihka, geavada jna.), mat galget gustot maiddái sámige vuođđoskuvlla vástesaš oahpaheaddjioahpahussii. Ovddasvástádus: Máhttodepartemeanta Áigodat: 2009-2012 ¶
Doaibmabidju 16. Kártet rekruhttenvuođu ja makkár dárbu lea sámegielalaš oahpaheaddjiide Dárbu lea álggahit doaibmabiju mii nanne sámegielalaš oahpaheaddjiid rekruhttema. Departemeanta áigu kártet rekruhttenvuođu mii lea sámi alit oahpahusas ja makkár dárbu lea fidnet sámegielalaš oahpaheaddjiid. Dárbu lea maid háhkat dieđuid das makkár oahpaheaddjidilli lea sámi skuvllain olggobealde sámi guovlluid. Ovddasvástádus: Máhttodepartemeanta Áigodat: 2009-2012 ¶
Doaibmabidju 17. Doaibmabidju mii galgá rekruhttet oahppiid sámi oahpaheaddjioahpahussii ja oahpaheaddjioahpahussii mas lea sámegiella fágan Unnán leat ohccit sámi oahpaheaddjioahpahussii, mas ohppet sámegiela ja sámegillii. Dárbu lea liigemovttiidahttimii oaččuhan dihtii ohcciid sámi oahpaheaddjioahpahussii dahje dábálaš dáža oahpaheaddjioahpahussii mas oahppis lea sámegiella fágan. Rekruhttendoaibmabidju berre plánejuvvot ja čađahuvvot dain ásahusain mat fállet oahpu, ja mat buoremusat dovdet daid birrasiid main lea lunddolaš rekruhttet oahppiid. Departemeanta várre ruđaid rekruhttendoaibmabidjui. Ovddasvástádus: Máhttodepartemeanta Áigodat: 2009 ¶
Doaibmabidju 18. Rekruhttenáŋgiruššan Finnmárkkus – gollevirgi Sámi allaskuvla, Sámediggi, GG Finnmárku, Finnmárkku allaskuvla ja Finnmárkku fylkkamánni leat álggahan rekruhttenáŋgiruššama oažžun dihtii eanet studeanttaid ohcat saji dan guovtti oahpaheaddjiallaskuvlii. Kampánnja namma lea ”Drømmejobben/Gollevirgi”, http://www.hifm.no/drommejobben Ovddasvástádus: Finnmárkku fylkkamánni Áigodat: ođđajagemánnu 2009 - geassemánnu 2009 ¶
Doaibmabidju 19. Oahppoloatnaosiid sihkkun Jagi 2009 álggahuvvui ortnet studeanttaid várás guđet čađahit dihto oahpaheaddjioahpuid, ee. masterprográmma oahpaheaddjioahpus mas lea giella dahje reálafága, nu ahte sin oahppoloanas sihkkojuvvojit oasit. Departemeanta áigu árvvoštallat sullasaš ortnega daidda guđet čađahit unnimusat 60 oahppočuoggá sámegielas iežaset oahpaheaddjivuođđooahpahusa oassin. Ovddasvástádus: Máhttodepartemeanta Áigodat: 2009-2012 ¶
Doaibmabidju 20. Oahpaheaddjiid joatkkaoahpahus sámegielas Dan strategiija oktavuođas man namma lea (Máhttu kvalitehta dihtii – joatkkaoahppu oahpaheaddjiide), galgá addojuvvot lohkanfálaldat mii lea gitta 60 oahppočuoggá árvosaš dan golmma sámegielas mat leat Sámi allaskuvllas, Bodeaju allaskuvllas ja Davvi-Trøndelága allaskuvllas. Dihtosis galgá leat goas fálaldagat álggahuvvojit. Dát lohkanfálaldagat leat ovddimusat oahpaheaddjiid várás, muhto dat leat rabas maiddái earáge dohkálaš ohcciide. Ovddasvástádus: Máhttodepartemeanta Áigodat: 2009-2012 ¶
Doaibmabidju 21. Kurssat ja lohkamat Departemeanta áigu doarjut máŋggadássásaš kurssaid ja lohkamiid sámegielas maid Sámi allaskuvla, eará oahpaheaddjioahpahusa ásahusat ja sámi giellaguovddážat lágidit. Ovddasvástádus: Máhttodepartemeanta Áigodat: 2009-2012 ¶
Eará gielladoaibmabijut ¶
Doaibmabidju 22. Sierra doaibmabijut mat galget nannet giellaovdáneami oarjilsámi guovllus ja julevsámi guovllus Oarjilsámegiella ja julevsámegiella leat rašis dilis ja dárbbašit doaibmabijuid mat leat jure justa erenoamáš dárbbuid várás mat leat dáin servodagain. Dakkár doaibmabijut sáhttet leat oarjilsámegiela resursaguovddážiid vuođđudeapmi ja nannen, dakkár vejolašvuođa lágideapmi go rávesolbmuid oahpahus ja bearrašiid oahpahus julevsámegielas ja oarjilsámegielas ja báikkálaš ja guvllolaš giellajoregiid nannen mánáid, nuoraid ja rávesolbmuid várás. Dehálaš lea ahte oarjilsámi servodat ja julevsámi servodat ieža besset čilget makkár dárbbut sis leat nannet gielaset. Danne várrejuvvojit sierra ohcanvejolaš ruđat prošeavttaide mat sáhttet nannet oarjilsámi ja julevsámi giellabirrasiid. Bargo- ja searvadahttindepartemeanta ulbmáda ahte Nordlándda fylkkamánni galgá váldit badjelasas hálddašit dáid ruđaid. Ovddasvástádus: Bargo- ja searvadahttindepartemeanta/Nordlándda fylkkamánni Áigodat: Doaibmaplána doaibmanáigodat ¶
Doaibambidju 23. Oarjilsámi giellabeassi Nordlándda fylkkamánni ja Sámeskuvlastivra Ruoŧas leat ovttas ráhkadan prošeaktaplána oarjilsámi giellaleairraid várás. Áigumuš lea ealáskahttit, nannet ja ovddidit oarjilsámegiela. Prošeavtta ulbmiljoavku leat buot oahppit guđet ožžot oahpahusa oarjilsámegielas skuvllain, Norggas 6. luohká rájis 9. luohká rádjai, ja Ruoŧas 5. luohkás 8. luohkkái. Dasto vel čuovvoluvvojit leairaoahppiid vánhemat. Sii maid, guđet servet prošeavtta oahpaheaddjin, ovdaságadoallin ja movttiidahttin, ožžot vejolašvuođa čiekŋudit iežaset fágaid go dat lea ávkin prošektii. Vuosttas giellaleaira lágiduvvui Mittådalenii jagi 2008. Giellaleairras ledje 70 oasseváldi. Bargo- ja searvadahttindepartemeanta lea juolludan ruđaid jagi 2008 prošektii, ja áigu ain doarjut prošeavtta. Prošektii leat plánejuvvon jahkásaččat guokte giellaleairra golbma jagi ovddas guvlui. ¶
Ovddasvástádus: Nordlándda fylkkamánni Áigodat: 2008-2011 ¶
Doaibmabidju 26. Bihtánsámi giela ja kultuvrra ealáskahttin ¶
Doaibmabidju 24. Ovddidanprošeakta Davvi-Trøndelága fylkkasuohkanis ¶
Norggas bihtánsámit leat unna jovkkoš ja bihtánsámi giella ja kultuvra lea lossa deattu vuolde. Bihtánsámit leat maŋimuš logi jagi álggahan bihtánsámi giela ja kultuvrra ealáskahttinbarggu. Dárbu lea álggahit seammamállet doaibmabiju go nuortalašgiela várás. Bargo- ja searvadahttindepartemeanta áigu danne várret ruđaid álggahan dihtii bihtánsámi giela ja kultuvrra ealáskahttindoaibmabiju. Áigeguovdilis doaibmabijut galget álggahuvvot ovttasráđiid bihtánsámiiguin, Árraniin - julevsámi guovddážiin ja Sámedikkiin. Áigumuš lea bidjat álgoprošeavtta johtui jagi 2009. ¶
Davvi-Trøndelága fylkkasuohkan lea jagi 2008 rájis mielde sámi giellalága hálddašanguovllus, ja áigu jagi 2009 álggahit 3-jahkásaš ovddidanprošeavtta ovddidan ja nannen dihtii oarjilsámi giela ja kultuvrra. Prošeakta erenoamážit deattuha sámegiela oahpahusa oktiiheiveheami. Prošeakta galgá válmmastit málliid das mo oktiiheivehit sámegiela oahpahusa 13-jahkásaš skuvlaáigodahkii ja alit oahpahussii, ja álggahit doaibmabijuid main giellaja kulturmáhttu adnojuvvojit oktiigullevažžan. Prošeavtta ovttasbargit leat Snoasa suohkan ja eará vuođđooahpahussii ja alit oahpahussii gulli oasálaččat. Bargo- ja searvadahttindepartemeanta doarju prošeavtta. Ovddasvástádus: Nordlándda fylkkamánni Áigodat: 2009-2012 ¶
Doaibmabidju 25. Nuortalaš giela ja kultuvrra ealáskahttin Nuortasámi musea Njávdámis lea álggahan 3-jahkásaš prošeavtta man ulbmil lea ealáskahttit ja nannet nuortalaš giela ja kultuvrra dainna lágiin ahte Norgga, Suoma ja vejolaččat Ruošša nuortalččat/ golttát barget ovttas rájáid rastá. Guovdilis birrasat, organisašuvnnat ja ásahusat Suomas ja Norggas leat ásahan oktavuođaid ja ovttasbarggu, vai lea vejolaš johtui oažžut oktasaš nuortalaš/goltálaš giella- ja kulturdoaibmabijuid jagi 2009 rájis. Bargo- ja searvadahttindepartemeanta ruhtada doaibmabijuid. Ovddasvástádus: Bargo- ja searvadahttindepartemeanta Áigodat: 2008-2010 ¶
Ovddasvástádus: Bargo- ja searvadahttindepartemeanta Áigodat: 2009-2011 ¶
GEAVAHIT: Lasihit almmolaš fálaldagaid sámegillii geavaheaddjiide servodaga buot joregiin Gielat ovdánit ja seilot go olbmot gulahallet ja ovttastallet geavahettiineaset giela. Giella mii ii geavahuvvo manná maŋás. Ollu sámit sámástit, muhto eai máhte čállit ja lohkat sámegillii. Dainnago olbmuin lea unnán čállinmáhttu ja go vel váilot heivvolaš sámegielalaš sánit otnáš atnui, de orru leamen álkit geavahit dárogiela. Čuovvumuš sáhttá hui farga leat dat ahte sámegiella njuohkána dárogillii, ja ahte beaivválaš dárbu geavahit sámegiela unnu olbmuid gaskkas. Huksen dihtii giela lea dárbu viiddidit surggiid main giella dárbbašuvvo ja lea ávkkálaš olbmuid gulahallamii sihke beaivválaš eallimis, bargodilis ja go olbmuin lea dahkamuš almmolaš eiseválddiiguin. Dilli gáibida ahte olbmuin lea buoret diđolašvuohta sámegiela geavaheamis sihke oktagassan, sámi servodaga olmmožin, sámi bargosajiin, sámi ásahusain ja almmolaš eiseválddiid luhtte. Go sámegiela oahpahus nannejuvvo ja sámegiella eambbo geavahuvvo almmolaš ja bođolaš joregiin, de dat buohkanassii sáhttá oaččuhit áigái oktasaš váikkuhusa (synergibeavttu) mii nanne sámegiela beaivválaš dili ja buorida dan dovddu olbmuin ahte ávki lea hálddašit sámegiela. ¶
Sámegiella lea odne máŋgga láhkai šaddan bođolažžan (priváhtan), nu ahte ii šat leat nu dábálaš dan álo geavahit. Ovdamearkka dihtii leat unnán sámegielalaš teavsttat interneahtas. Hárvves girjegávppit vuvdet sámegielalaš girjjiid ja unnán girjerájut luiket sámegielalaš girjjiid. Vai sámegiela geavaheapmi viidánivččii, de lea dehálaš oaččuhit eanet sámegielalaš teavsttaid ja sámegielalaš girjjálašvuođa eanet joregiidda ja nu maid eanet olbmuid olámuddui. Eanaš sámegielalaš olbmot leat odne doaibmi guovttegielalaš olbmot, guđet máhttet sihke dárogiela ja sámegiela. Sii guđet bajásšaddet ovttagielalaš sámi ruovttus, ohppet dárogiela skuvllas, ustibiin ja muđuid servodagas. Vaikko olut orrot hálddašeamen dárogiela ja sámegiela ovtta bures, de sámegiella goit lea dat giella mainna olmmoš buoremusat dovddaha iežas. Vuoigatvuohta sáhttit geavahit sámegiela go sis lea dahkamuš almmolaš eiseválddiiguin, lea sámiid deháleamos vuoigatvuohta álbmogin. Go sámelága giellanjuolggadusat biddjojuvvojedje doibmii, de čujuhuvvui dasa ahte vuoigatvuohta geavahit sámegiela galgá vuos ja ovddimusat leat dan dilis mas olbmui lea dárbu dovddahit iežas oaiviliid dárkilit ja deaivilit, ja vai ádde dan mii daddjojuvvo. Dán dáfus dearvvasvuođabálvalus ja riektelágádus leat guovdilat, dasgo jos sámi olmmoš ii gulahala dáin surggiin, de dat sáhttá bahás sutnje čuohcit. ¶
Ráđđehus oaivvilda ahte lea dehálaš oažžut áigái guovttegielalaš servodagaid gosa lea vejolaš, ja dat lea mielas ain eambbo viiddidit sámi giellalága hálddašanguovllu. ¶
Sámelága giellanjuolggadusat addet riikkaolbmuide giellavuoigatvuođaid go sis lea dahkamuš almmolaš orgánaiguin. Dat guoská njuolggadusaid, almmuhusaid ja skoviid jorgaleapmái sámegillii, vuoigatvuhtii oažžut vástádusa sámegillii, sámegiela viiddiduvvon geavaheapmái riektelágádusas, viiddiduvvon vuoigatvuhtii geavahit sámegiela dearvvasvuođa- ja sosiálasuorggis, oktagaslaš girkolaš bálvalusaide, vuoigatvuhtii oažžut oahpahusvirgelobi, ja vuoigatvuhtii oažžut oahpahusa sámegielas. ¶
• Sámelága giellanjuolggadusaid árvvoštallan, mii čađahuvvui jagi 2007, buvttii oidnosii ahte eanaš almmolaš orgánat maidda sámelága giellanjuolggadusat gusket, eai ollašuhte lága gáibádusaid dievvasii. Deba ii leatge álbmogii, mii orru sámelága hálddašanguovllus, sihkkarastojuvvon vuoigatvuohtan geavahit sámegiela, go sis lea dahkamuš almmolaš orgánaiguin, namalassii ii nu bures go giellanjuolggadusat gáibidit. Váldosivva orru leamen ahte almmolaš suorggi bargiin váilu sámegiela máhttu. ¶
• Váldohástalus lea buoridit sámegiela geavaheami dain guovlluin main giella odne lea rašši, nugo mearrasámi, márkosámi, julevsámi ja oarjilsámi guovlluin. Nubbi stuorra hástalus lea stuorrudit daid almmolaš bargiid logu geain lea sámegiela máhttu, sihkkarastit sámegielalaččaid vuoigatvuođaid kriminálafuolas, ja sihkkarastit buriid dearvvasvuođa-, fuolla- ja sosiálabálvalusaid ja girkolaš bálvalusaid sámegillii sámegielalaš geavaheaddjiide. Čuovvovaš ulbmilat šaddet leat láidestahkan sámegielalaš almmolaš bálvalusaid joatkevaš buorideapmái: • Ovddidit dávvisámegiela, julevsámegiela ja oarjilsámegiela terminologiijaid, nu ahte dat leat dohkálaččat dearvvasvuođa- ja fuollabálvalusaide, politiijii ja kriminálafullii ja almmolaš hálddahussii muđuid • Ovddidit buriid sámegielalaš ¶
dearvvasvuođabálvalusaid sámi mánáide ja nuoraide Sihkkarastit sámegielalaš dearvvasvuođabálvalusaid boarrásat sámiide Sihkkarastit sámegielalaš olbmuid vuoigatvuođaid kriminálafuolas Oaččuhit áigái buori ja buresdoaibmi sámegielalaš dulkonbálvalusa Oaččuhit áigái sámi dulkkaid dohkkehanortnega Hukset kurssaid sámegielas ja kultuvrras almmolaš bargiid várás Ráhkadahttit sátnegirjjiid almmolaš hálddahusa várás davvisámegillii, julevsámegillii ja oarjilsámegillii Ráhkadahttit departemeanttaid neahttasiidduid davvisámegillii, julevsámegillii ja oarjilsámegillii Álggahit buriid ortnegiid lágaid, láhkaásahusaid ja almmolaš dokumeanttaid jorgaleami várás davvisámegillii, julevsámegillii ja oarjilsámegillii Oaččuhit áigái sámegillii jorgaluvvon lágaid dohkkehanortnega Sihkkarastit bearráigeahččanortnegiid sámelága giellanjuolggadusaid čuovvoleami várás Sihkkarastit ahte stáhtalaš etáhtat váldet atnui prográmmaid mat geavahit sámi čállinmearkkaid Sihkkarastit ahte almmolaš registarat sáhttet geavahit sámi čállinmearkkaid ¶
Sámelága giellanjuolggadusat Sámelága giellanjuolggadusat mearriduvvojedje jagi 1990. Giellanjuolggadusat addet riikkaolbmuide giellavuoigatvuođaid go sis lea dahkamuš almmolaš orgánaiguin. Giellanjuolggadusat galget vuos ja ovddimusat buoridit sámegiela árvodási ja láhčit dilálašvuođaid nu ahte sámegiella sáhttá geavahuvvot almmolaš bálvalusain. Buot almmolaš orgánain maidda sámelága kapihtal 3 ja dát lahkaásahus gustojit, lea geatnegasvuohta gozihit ahte njuolggadusat čuvvojuvvojit. Juohke orgánas lea ovddasvástádus háhkat dohkálaš sámegielalaš bargiid. Vásáhusat duođaštit dattetge ahte gildii lea váttis ollašuhttit giellanjuolggadusaid mearrádusaid, erenoamážit dannego váilot dakkár olbmot guđet hálddašit sámegiela čálalaččat ja njálmmálaččat, ja maid livččii vejolaš virgádit gildii bargin. ¶
Sámelága giellanjuolggadusat árvvoštallojuvvojedje jagi 2007. Árvvoštallama čađahii Sámi instituhtta Kultur- ja girkodepartemeantta ovddas. Árvvoštallanraporta čájeha ahte almmolaš orgánat maidda sámelága giellanjuolggadusat gustojit, eai ollašuhte lága dievvasii. Váldosivva orru leamen ahte sámegiela máhttu váilu almmolaš etáhtaid bargiin. Olbmot orrot viehka muddui jáhkkimin ahte sámegiella ja dárogiella leat ovttadássásaš gielat. Sámelága giellanjuolggadusaid eará viehka positiiva váikkuhus lea ahte čađahuvvon lea viiddis ja ođđa vugiid geavaheaddji bargu mii galgá ollašuhttit guovttegielalašvuođa ja sámegielalaš bálvalusaid sihke gielddalaš, fylkkagielddalaš ja stáhtalaš etáhtain. ¶
leappot geahčadit sámelága giellanjuolggadusaid riikkaidgaskasaš mearrádusaid ektui, mat leat álgoálbmogiid ja unnitloguid gielaid birra. Áigeguovdil lea maid árvvoštallat daid árvalusaid maid Sámediggi ja Sámi girkoráđđi leat buktán, ja mat gusket hálddašanguovllu girkuid guovttegielalašvuođa doibmii. ¶
Árvvoštallan čájeha dasto vel ahte lea vejolaš eahpidit ahte sámelága giellanjuolggadusat eai doarvái bures ollašuhte daid gáibádusaid maid eurohpalaš lihttu bidjá guovlo- ja unnitlohkogielaid hárrái. Dat deattuhuvvo ahte hálddašanguovllu ráddjen lea mearrideaddji dehálaš sámiid oažžumii vuoigatvuođaid sámelága mielde. Dasa čujuhuvvo ahte unnitlohkogiellalihtu geográfalaš ráddjen lea njuovžilat go dat ráddjen mii lea sámelága giellanjuolggadusain, ja ahte árvvoštallanraportta mielde dan geažil lea huksejuvvon nuppe beales ovttadássásašvuođa vuođđojurdaga ja nuppe beales ovttaárvosašvuođa ja ovttadássásašvuođa vuođđojurdagiid gaskii riidu. Árvvoštallanraporttas danne árvaluvvo ahte njuovžilat geográfalaš ráddjema ášši árvvoštallojuvvo sierra. ¶
Ovddasvástádus: Bargo- ja searvadahttindepartemeanta Áigodat: 2009-2011 ¶
Doaibmabidju 27. Sámelága giellanjuolggadusaid geahčadeapmi Sámelága giellanjuoggadusaid árvvoštallama čuolbmačohkiid vuođul, ja dan vuođul ahte sámelága giellanjuolggadusaid hálddašanguovlu lea viiddiduvvon siskkildit sihke davvisámegiela, julevsámegiela ja oarjilsámegiela, de Bargo- ja searvadahttindepartemeanta atná dárbun dárki- ¶
Bargo- ja searvadahttindepartemeanta danne áigu álggahit barggu mas geahčadit sámelága giellanjuolggadusaid riikkaidgaskasaš geatnegasvuođaid ektui, ja mas árvvoštallet leago dárbu nuppástuhttit sámelága giellanjuolggadusaid. Árvvoštallama dat áigu čađahit ráđđádaladettiinis Sámedikkiin. ¶
Doaibmabidju 28. Sámelága giellanjuolggadusaid bearráigeahčču Sámegiela guorahallamat maid Sámediggi čađahii jagi 2000, jagi 2004 ja jagi 2008, oktan sámelága giellanjuolggadusaid árvvoštallamiin jagi 2007, leat čájehan ahte eanaš almmolaš orgánat maidda sámelága giellanjuolggadusat gustojit, eai ollašuhte lága gáibádusaid dievvasii dan vuoigatvuođa dáfus mii olbmos lea geavahit sámegiela go sus lea dahkamuš almmolaš orgánaiguin sámegiela hálddašanguovllus. Guorahallamat čájehit dange ahte dilli lea unnán rievdan áiggi mielde. Departemeanta áigu geahčadettiinis sámelága giellanjuolggadusaid árvvoštallat berrego lágas, sámegiela nannen dihtii, mearriduvvot bearráigeahčču das mo gielddat ja fylkkagielddat čađahit sámelága giellanjuolggadusaid. Ovddasvástádus: Bargo- ja searvadahttindepartemeanta Áigodat: 2009-2010 ¶
Sámegielalaš bargit almmolaš hálddahusas Váldosivva go sámelága giellanjuolggadusat eai áibbas ollašuhttojuvvo, orru leamen dat ahte almmolaš hálddahusa bargiin váilu sámegiela máhttu, ja datge ahte unnán leat álbmogis dakkár olbmot geain lea fidnomáhttu ja sámegiela máhttu, geaid sáhtášedje virgádit. Jos daid almmolaš bargiid lohku galggaš stuorrut, geain lea máhttu sámegielas, de gáibiduvvojit buorit ortnegat sámegiela oahpahusa várás ja buorit ortnegat sámegiela deavdda- ja joatkkaoahpahusa várás. Sámelága § 3-7 cealká ahte bargiin guđet sámegiela hálddašanguovllus leat báikkálaš dahje guvllolaš almmolaš orgánas barggus, lea vuoigatvuohta oažžut bálkáhuvvon virgelobi háhkan dihtii alcceseaset máhtu sámegielas, go su orgána dárbbaša dakkár máhtu. Vuoigatvuođa lea vejolaš čatnat bargi geatnegasvuhtii bálvalit orgána dihto áigemeari oahpahusa maŋŋá. Láhkaásahusa § 2 čiekŋuda dán ášši, ja cealká ahte go lea geavatlaččat ja ruđalaččat ovdun, de sámegiela oahpahus berre čađahuvvot ovttasráđiid máŋggain eará orgánain maidda sámelága kapihtal 3 ja dát láhkaásahus gustojit. ¶
JOS ALMMOLAŠ ORGÁNA ii čuovo sámelága giellakapihttala njuolggadusaid, de sáhttá son geasa ášši njuolga guoská, váidalit dan orgánii mii lea lagamus bajábealde eiseváldi dan orgánii man geažil váidá, gč. sámelága § 3-11. Fylkkamánni lea váidalaninstánsa go váidalus guoská gielddalaš dahje fylkkagielddalaš orgánii. Maiddái ¶
Orgána bargiin geaidda addojuvvo virgelohpi lohkat sámegiela oahpahusásahusas, lea vuoigatvuohta oažžut bálkká oahpahusa áiggi. Geahpeduvvon bálkká lea vejolaš máksit go bargi sámegiela oahpahus lea viidát go dat oahppu maid orgána dárbbaša ja go oahpahus ii leat njulgestaga dárbbašlaš bargi bargui. Dasto láhkaásahusa § 2 cealká ahte maiddái orgánat maidda sámelága § 3-7 ii gusto, berrejit addit virgelobi bargiide oahppat sámegiela go orgána dárbbaša olbmo guhte máhttá sámegiela. 12 Sámediggi oaivvilda ahte sivva lea jáhkkit ahte almmolaš doaimmahusat eai vuorut bargiidasaset sámegiela oahpahusa. Dát boahtá ovdan ee. Sámedikki čađahan giellaiskkademiin. ¶
Doaibmabidju 29. Dulkaoahpahus ja dulkkaid dohkkeheapmi Sámegielalaš/dárogielalaš dulkonbálvalusat eai leat álo fidnemis almmolaš bálvalusdoaimmaide. Odne váilot ollu sámegielalaš dulkkat, sihke davvisámegielas, julevsámegielas ja oarjilsámegielas. Bargo- ja searvadahttindepartemeanta áigu ovttas heivvolaš departemeanttaiguin, Sámedikkiin ja Sámi allaskuvllain geahčadit otnáš sámegielalaš dulkonbálvalusaid ja árvvoštallat makkár doaibmabijuid lea dárbu álggahit vai lea dohkálaččat doaibmi dulkonbálvalus. Dan oktavuođas berrejit árvvoštallojuvvot áššit mat gusket dulkonoahpahussii nugo rekruhtten, vejolašvuođat váldit deavdda- ja joatkkaoahpu, Sámi allaskuvlla ja Oslo allaskuvlla vejolaš ovttasbargu dulkaoahpahusa hárrái, ja dáláš dulkadohkkehanortnet. ¶
riikkaviidosaš sámi organisašuvnnain ja riikkamiehtásaš almmolaš orgánain mat leat erenoamáš dehálaččat oppa sámi álbmogii dahje dan osiide, lea váidalanvuoigatvuohta ¶
Ovddasvástádus: Bargo- ja searvadahttindepartemeanta Áigodat: 2009-2010 ¶
dakkár áššiin. Dat maid guoská áššiide mat eai njulgestaga guoskka dihto oktagassii. ¶
Heahtedieđihanbálvalus ¶
Mánáidsuodjalus ¶
Sámediggi lea máŋgga oktavuođas dovddahan vuorjašumi go heahtedieđihanbálvalus funet doaibmá sámi álbmogii ja sámi guovlluide. Otnáš ortnet lea nu, ahte Finnmárkku buollinlágádusa heahteguovddážis (110) leat sámegielalaš bargit váktaortnegis mii gednojuvvo telefovdnaoktavuhtii go lea dárbu. Politiija (112) ja dearvvasvuođabálvalusa (113) heahteguovddážiin geavahuvvojit sin iežaset organisašuvnnaid sámegielalaš olbmot. ¶
ONa mánáidkonvenšuvnna artihkkala 30 mielde ¶
Ráđđehus lea vuođđudan joavkku mii čielggada mo heahtedieđihanbálvalusa galggašii nuppástuhttit. ¶
OVTTASRÁĐIID DIVTTASVUONA SUOHKANIIN Romssa universitehta lágida sámi kul- ¶
unnitlohkui dahje álgoálbmogiidda gullevaš mánáin ii galgga gildojuvvot vuoigatvuohta eallit su joavkku eará olbmuiguin ovttas iežaset kultuvrra mielde, geavahit iežaset giela ja dovddastit iežaset oskku ja eallit dan mielde. Dát mearkkaša ahte sámi mánáin lea vuoigatvuohta dakkár bajásšaddandillái mas sin čearddalaš gullevašvuohta deattuhuvvo ja oažžu doarvái saji. Mánáidsuodjalusláhka addá dárkilat njuolggadusaid das makkár áššit galget vuhtiiváldojuvvot go mánná biddjojuvvo sadjásaš ruktui, ásahussii dahje oahpahus- dahje dikšunásahussii. Báikki válljejupmi galgá ee. leat dan deastta mielde ahte máná bajásgeassima bissovašvuohta váldojuvvo vuhtii, ja ahte máná čearddalaš, oskkolaš, kultuvrralaš ja gielalaš duogášge váldojuvvo vuhtii. ¶
turoahpu lohkama mas čalmmustahttojuvvo julevsámi guovlu. Lohkmii gullet 3 guovttebeaivásaš čoahkkaneami, ja buot čoahkkaneamit galget leat Divttasvuonas. Dat lágiduvvo joatkkaoahpahusa fálaldahkan mii addá logi oahppočuoggá go oahppi lea ceavzán eksámenis. Lohkanfálaldat ráhkaduvvui Ofuohta guvllolaš máhttokontuvrra (RKK Ofoten) ovddas, ja dat lea erenoamážit Divttasvuona oahpaheaddjiid ja oahapahussuorggi eará bargiid várás. Lohkanfálaldat lea maid almmolaš bargiide ja earáide guđet barget sámi áššiiguin dahje máŋggakultuvrralaš oktavuođain. Badjel 80 olbmo ledje dieđihan iežaset lohkamii ja bohte lohkama rahpamii ja vuosttamuš čoagganeapmái. ¶
Joavku galgá geiget iežas raportta geassemánu 1. b. 2009. Sámegielalaš geavaheaddjiid dárbu sáhttit addit heahtedieđáhusaid iežaset gillii lea dán bargui lunddolaš oassi. Go okta guovddáš galgá bálvalit riŋgemiid buot golmma etáhta ovddas, de berre leat álkit fidnet gielalaš bargiid ságaide. ¶
Dehálaš lea ahte sámi mánáid vuoigatvuohta oažžut gielalaččat ja kultuvrralaččat heivehuvvon fálaldaga váldojuvvo vuhtii. Sámegiela ja kultuvrra máhttu lea dehálaš eaktu mánáidsuodjalusbálvalussii, go galgá sáhttit addit sámi mánáide ja sin bearrašiidda dakkár fálaldaga maid sis lea vuoigatvuohta gáibidit. Mánáidsuodjalusa ovddidanguovddáš Romssa gávpogis bargá sámi mánáidsuodjalussii ráhkadit bargovugiid, ja das lea máhttu bargat mánáidsuodjalusain sámegiela ja kultuvrra vuođul. Sámi mánáin guđet leat vásihan illásteami, lea vuoigatvuohta ja dohkkehuvvon dárbu oažžut seamma buori veahkkefálaldaga go earáge mánát. Sámi mánáin guđet leat sámegiela hálddašanguovllus eret, lea vuoigatvuohta sámegielalaš oktavuhtii politiija- ja áššáskuhttineiseváldái. Mánáidvissui danne gustojit sámelága giellanjuolggadusat. Sámediggi čujuha dasa ahte otnáš dilli lea dakkár, ahte politiijaetáhtas ja duopmáriin váilu sámegiela ja kultuvrra máhttu, vaikko dutketge sámi mánáid. Nu lea maid go ráva, bagadus ja čuovvoleapmi fállojuvvojit. Dát leat mearkkašahtti stuorra váilivuođat mat čuhcet máná riektesihkkarvuhtiii. Ráđđehusa ulbmil lea ovddidit fágalaččat buori mánáidsuodjalusa mas lea máŋggakultuvrralaš máhttu ja máhttu daid guovlluid sámi mánáidsuodjalusa birra, main sámit orrot. Oahpahusfálaldat “Mánáidsuodjalus unnitlohkoperspektiivvas” álggahuvvui čakčat 2008. Joatkkaoahpahusa fállet ¶
Finnmárkku allaskuvla, Oslo allaskuvla, Lillehámmera allaskuvla ja Telemárkku allaskuvla. Sámi perspektiiva lea dehálaš oahpahussii ja oktasaš lážáldahkii, erenoamážit Finnmárkku allaskuvllas. ¶
Doaibmabidju 30. Joatkkaoahpahusa árvvoštallan Joatkkaoahpahus man namma lea “Mánáidsuodjalus unnitlohkoperspektiivvas” , galgá árvvoštallojuvvot. Dan vuođul šaddá árvvoštallojuvvot leago dárbu nannet dán fálaldaga sámi oasi vel eambbo. Ovddasvástádus: Mánáid- ja dásseárvodepartemeanta Áigodat: 2009-2010 ¶
Doaibmabidju 31. Bearráigeahččanortnega láhkaásahusvuođđu Mánáidsuodjalus galgá vuhtii váldit sámi mánáid gielalaš ja kultuvrralaš gullevašvuođa go váldá fuola mánás ja fuolaha eará ruktui. Sámi mánáid bearráigeahčču mánáidsuodjalusásahusain galgá čađahuvvot láhkaásahusa vuođul. Dat dáhpáhuvvá ovttasráđiid Sámedikkiin. Ovddasvástádus: Mánáid- ja dásseárvodepartemeanta Áigodat: 2009-2010 ¶
Dearvvasvuođa- ja fuollabálvalusat Ráđđehusa ulbmil lea fállat álbmogii ovttadássásaš dearvvasvuođa- ja fuollafálaldagaid beroškeahttá olbmo gielalaš ja kultuvrralaš duogážis. Gielddalaš suorggi návččaiguin Dearvvasvuođa- ja fuolahusdepartemeanta áigu deattuhit dutkama ja máhttoovddideami, pedagogalaš váikkuhangaskaomiid geavaheami, ekonomalaš doarjaga vuoruhuvvon ovddidandoaibmabijuide ja bearráigeahččanvuogi ovddideapmái. Erenoamášdearvvasvuođabálvalusas departemeanta áigu eaiggádin stivret ja gozihit sámi álbmoga vástesaš bálvalusfálaldagaid. Ovttadássásaš dearvvasvuođa- ja fuollabálvalusat eaktudit ahte sámi álbmoga váldet vuostái bargit geain lea máhttu sámegielas ja kultuvr- ¶
ras. Buori bálvalusfálaldaga eaktun lea dat ahte bargit máhtte sámegiela ja dovdet sámi kultuvrra. Dearvvasvuođabálvalusa doaibma lea fállat buori dearvvasvuođafálaldaga. Jos giellahehttehusat heađuštit dan, de lea dearvvasvuođabálvalusa geatnegasvuohta fuolahit bálvalusa dohkálaš vuogi mielde álbmogii/geavaheaddjiide. Go oktagasat ieža buohccájit, dahje leat buohcci olbmo lagamus olmmoš ja galget čilget dávdamearkkaid dahje vuostáiváldit dieđuid, de lea giella ja kulturáddejupmi hirbmat dehálaččat go olbmot galget bures gulahallat dearvvasvuođabargiiguin. Gielda, fylkkagielda dahje dearvvasvuođafitnodat galget doaimmahit dárbbašlaš dulkonveahki go bargiin ii leat doarvái giella- ja kulturmáhttu. Geavaheaddjiidjearahallan maid Sámi dearvvasvuođadutkama guovddáš lea čađahan, čájeha ahte geavaheaddjit leat duhtameahttumat dearvvasvuođabargiid sámegiela máhttui, ja dát jearahallan duođašta čielgasit ahte dulkon lea heahtečoavddus. Dearvvasvuođabargiid váillálaš giellamáhttu sáhttá dagahit boastto dálkkodeami ja dange ahte bahás dávdamearkkat eai fuomášuvvo áiggil. Dearvvasvuođa- ja fuolahusdepartemeanta lea jagi 2008 doaibmadokumeanttainis regionála dearvvasvuođafitnodagaide deattuhan ahte plánemis, čielggadeamis ja mearrideamis galget vuhtii váldit ja oidnosii buktit sámi divššohasaid vuoigatvuođa ja dárbbu oažžut alcceseaset heivehuvvon bálvalusaid. Dearvvavuođafitnodagat galget dieđihit dan birra iežaset jahkásaš dieđáhusas. Eaktu lea, go sámi álbmogii galgá sihkkarastojuvvot ovttadássásaš dearvvasvuođa- ja fuollabálvalus, ahte dearvvasvuođabargiin lea máŋggakultuvrralaš áddejupmi ja sámegiela ja sámi kultuvrra máhttu. Ovddasvástádus maiddái sámiidge vástesaš buriid dearvvasvuođa- ja fuollabálvalusaid sihkkarastimis, gullá bajimus dássái. Sámelága § 3-5 válddahallá viiddiduvvon vuoigatvuođa geavahit sámegiela dearvvasvuođa- ja sosiálasuorggis. Maiddái dainge dearvvasvuođaásahusain, mánáidsuodjalusásahusain ja sosiálaásahusain, mat leat sámegiela hálddašanguovllu olggobealde, muhto mat vuostáiváldet divššohasaid hálddašanguovllu gielddas, leat geatnegasvuođat, gč. sámelága § 3-1. ¶
Ovddasvástádusjuohku dearvvasvuođabálvalusas Stáhtas lea ovddasvástádus oadjomáksimiin, buohcciviesuin (dearvvasvuođafitnodagain) ja eará spesialistalaš dearvvasvuođabálvalusas masa maiddái gullá psyhkalaš dearvvasvuođasuodjalus ja spesialistalaš gárihanfuolla. Fylkkasuohkaniin lea ovddasvástádus bátnedearvvasvuođabálvalusas. Gielddain lea ovddasvástádus dábálaš doaktáriid bálvalusas, fysioterapiijabálvalusas, sealgeeadnebálvalusas, dearvvasvuođastašuvdna- ja skuvladearvvasvuođabálvalusas, dikšo- ja fuollabálvalusas, veajuiduhttin- ja barguimáhcahanbálvalusain, ja gielddat leat vuosttamuš dikšundássi psyhkalaš dearvvasvuođabarggus ja gárihansuodjalusas. Sámediggi lea stáhtalaš eiseválddiid guovdilis gulahallanguoibmi das mii guoská politihkkaovddideapmái ja sin guovdu geain lea ovddasvástádussan fállat bálvalusaid sámi álbmogii. Dainnago Sámediggi juogada doarjjaruđaid fylkkagielddaid ja gielddaid báikkálaš prošeavttaide, de Sámedikkisge lea vejolašvuohta váikkuhit dearvvasvuođa- ja fuollabálvalusaide mat fállojuvvojit sámi álbmogii. Sámedikki ulbmil dán suorgái lea ahte sámi álbmogii maid galgá fállojuvvot dákkár dearvvasvuođabálvalus mii lea ovttadássásaš dainna mii fállojuvvo álbmogii muđuid. Dearvvasvuođafálaldaga vuođus galget leat sámegiella máhttu ja sámi kultuvra ja dearvvasvuođabargiid sámegiela máhttu ja sámi kulturmáhttu. Sámediggi maid juolluda stipeanddaid joatkkaoahpahussii. Ulbmil lea oaččuhit sámegielalaš fágaolbmuid dán fágasuorgái. Dearvvasvuođa- ja fuolahusdepartemeanta juolluda doarjagiid doaibmaplána čuovvoleapmái, man namma lea ”Mangfold og likeverd for helse- og sosialtjenester til den samiske befolkning” (Sámi álbmoga dearvvasvuođa- ja sosiálabálvalusaid šláddjiivuohta ja dásseárvu), ja nu maiddái juolluda doarjagiid ee. Sámediggái, Sámi dearvvasvuođadutkama guovddážii ja Suoma-Norgga rádjaovttasbargui. ¶
Dearvvasvođabargiid oahpaheapmi Menddo unnán leat dohkálaš dulkkat dearvvasvuođa- ja sosiálabálvalusas. Lassin giellamáhttui dulkabálvalusas ferte leat máhttu sámi kultuvrra ja historjjá birra. Jagi 2008 lasihuvvojedje riikka njealji dearvvasvuođaregiuvnna doaibmadokumeanttaide čuovvovaš sánit: ”Divššohasaide ja geavaheaddjiide ferte leat dat oadjebasvuohta ahte dihtet bálvalusaid leat sin várás ja ahte sin vuostáiváldet fuolain ja árvvusatnimiin. Dán barggus fertejit plánemis, čielggadeamis ja mearrideamis vuhtii váldit ja oidnosii buktit sámi divššohasaid vuoigatvuođa ja dárbbu oažžut alcceseaset heivehuvvon bálvalusaid”. Dearvvasvuođafitnodagat berrejit álggahit doaibmabijuid buoridan dihtii iežaset bargiid máhtu sámegielas ja sámi kultuvrras. Dehálaš lea maid ahte dearvvasvuođafitnodagat ohcalit dakkár máhtu go virgádit bargiid ja go oidnosii buktet dárbbuid oktavuođaineaset oahpahusásahusaiguin. Dan láhkai dearvvasvuođafitnodagaid dárbbut sámegielas ja sámi kultuvrras bohtet oidnosii. Sámediggi oaivvilda ahte dehálaš lea oažžut sámegiela ja sámi kultuvrra oahpahusa mielde dearvvasvuođa- ja sosiálafágalaš oahpuide, nu ahte buohkat guđet váldet dearvvasvuođa- dahje sosiálafágalaš oahpu, ohppet juoidá sámegielas ja kultuvrras. Dehálaš lea maid bargat dan badjelii ahte oaččuhit nuoraid geain lea sámegiela ja -kultuvrra máhttu, váldit oahpu dearvvasvuođa- ja sosiálafágalaš oahpu. Dearvvasvuođabargiid háhkan Romssa universitehtas leat oahpposadjemearit máŋgga oahpposuorggi ohcciid várás geain lea sámi gullevašvuohta. Ovdalgo ohcci lea vejolaš árvvoštallat dán mearrái gullevažžan, de son ferte duođaštit sámi gullevašvuođa sierranas eavttuid mielde. Dearvvasvuohta Davvi (Helse Nord) ohcá almmuhusainis dearvvasvuođabargiid main lea máhttu sámegielas ja -kultuvrras, ja addá diehttevassii almmuhusteavsttas ahte jos ohccis lea seamma buorre fágalaš máhttu go earáin, de válljejuvvo ohcci geas lea máhttu sámegielas ja sámi kultuvrras. Muhtun dáhpáhusain máksojuvvo lassebálká dakkár máhtu geažil. ¶
Sámi allaskuvlla kursapáhkka Guovdageainnus Dainnago lea váillálaš dulkonfálaldat, de Dearvvasvuođa- ja fuolahusdepartemeanta lea Dearvvasvuođadirektoráhta bokte ráhkadahttán árvalussan kursapáhka dearvvasvuođa- ja sosiálabargiid várás Sámi allaskuvlii Guovdageidnui. Kursapáhkas leat fáttát sámegielas ja sámi kultuvrras, sámi vuoigatvuođat ja muhtun doahpagat ja tearpmat mat sáhttet dearvvasvuođabálvalusa gulahallama álkkásmahttit sámi divššohasaiguin. Áigumuš lea lágidit oktasaš čoahkkanemiid máŋgii jagis. Doaibmabidju ain plánejuvvo, iige dan loahpalaš hápmi dahje ruhtadeapmi leat velá čielgan. Sámi nationála máhttoguovddáš psyhkalaš dearvvasvuođasuodjalusa várás (SANKS) SANKS lea ásahuvvon Kárášjohkii, ja das leat golbma ossodaga – rávesolbmuid ossodat, mánáid ja nuoraid ossodat ja Gaska-/Nuorta-Finnmárkku johtti joavku. Sierra Dutkan- ja ovddidanossodagas (DjO) lea ovddasvástádus dutkan- ja ovddidanbarggus. Mánáid ja nuoraid ossodat (BUP) addá spesialistalaš dearvvasvuođabálvalusaid, masa gullet poliklinalaš fálaldat, jándorfálaldat bearrašiidda ja nuoraide, ja vel oahpahus- ja rávvenfálaldat. Finnmárkku klinihkka mii gullá Dearvvasvuohta Finmárku dearvvasvuođafitnodahkii, galgá ovttas SANKSain ovddasvástidit sierra máhtu ovddideamis ja bisuheamis sámi álbmoga várás gárihandivššus. Nannen dihtii fágaidrasttideaddji spesialistalaš divššus fálaldaga gárrenmirkkuide darvánan olbmuide, de jahkái 2009 juolluduvvui 375 000 ruvnnu ja jahkái 2010 500 000 ruvnnu Dearvvasvuohta Finnmárku dearvvasvuođafitnodahkii Finnmárkku klinihkkii, vai das lea guvllolaš doaibma sámi álbmoga várás. Jagi 2008 lágidii Helgelándda buohcciviessu dearvvasvuođafitnodat fágabeaivvi sámiid dearvvasvuođa birra ovttasráđiid Helgelándda sámi ovddasteaddjiiguin. Dakkár fágabeaivvit sáhttet leat ovdamearkan das makkár báikegoddái heivvolaš čielga ja ulbmálaš doaibmabijuid lea vejolaš lágidit nannen dihtii dearvvasvuođafitnodagaid giella- ja kulturáddejumi. Ovttasdoaibmanođastus Ráđđehus lea válmmasteamen dearvvasvuođaođastusa mii oanehaččat daddjon bidjá gielddaide ¶
eambbo ovddasvástádusa. Áigumuš lea ahte eanet divššohasat galget dikšojuvvot buohcciviesuid olggobealde. Dat mearkkaša ahte juohke ruvnnu ovddas lea buoret divššohasdikšu ja eambbo dearvvasvuohta. Ráđđehus bidjá ovdan stuorradiggedieđáhusa giđđat jagi 2009 ovttasdoaibmama birra dearvvasvuođasuorggis. Dán proseassas ráđđehus lea váldán oktavuođa Sámediggái. ¶
Doaibmabidju 32. Dulkonbálvalusat dearvvasvuođafitnodagain Doaibmadokumeanttas regionála dearvvasvuođafitnodagaide lea máŋga jagi gáibiduvvon ahte galget ásahuvvot dulkonbálvalusat divššohasaide geat daid dárbbašit, ja ahte galget álggahuvvot doaibmabijut nannen dihtii bargiid máhtu sámegielas ja sámi kultuvrras. Jahkásaš dieđáhusastis jagi 2008 Dearvvasvuohta Davvi Regionála dearvvasvuođafitnodat dieđiha ahte dearvvasvuođafitnodagaid dulkonbálvalusa čađahanvuohki lea ordnejuvvon, earret Helgelándda buohcciviesus, mas leat bargamin fálaldaga lágidemiin. Sámi dulkonbálvalus doaibmá beaivet sihke Dearvvasvuohta Finnmárkkus ja Davvi-Norgga universitehtabuohcciviesus (UNNas). Dábálaš bargoáiggi maŋŋá Dearvvasvuohta Finnmárku fállá dulkonbálvalusa telefovnnas ja UNNas láigohit dulkkaid dárbbu mielde. Nordlándda buohcciviessu dieđiha ahte dulkonbálvalus doaibmá bures. Dearvvasvuođa- ja fuolahusdepartemeanta áigu divaštaladettiinis Sámedikkiin árvvoštallat prošeavtta man ulbmil lea buoridit dulkonbálvalusa ain eambbo. Prošeakta álggahuvvo plánaáigodagas, muhto dat lea ain plánejuvvomin, ja loahpalaš hápmi ja ruhtadeapmi eai leat vel čielgan. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 33. Bearráigeahčču Dearvvasvuođa- ja fuolahusdepartemeanta áigu ovttasráđiid Stáhta dearvvasvuođabearráigeahčuin árvvoštallat mo bearráigeahčču fuolaha sámi álbmoga vuoigatvuođa oažžut dearvvasvuođaveahki, ja vel dan mo vuoigatvuohta dárbbašlaš dearvvasvuođaveahkkái ollašuhttojuvvo. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 34. Ovttadássásaš bálvalusat julevsámi ja oarjilsámi guovlluin Dearvvasvuođa- ja fuolahusdepartemeanta áigu ovttasráđiid Sámedikkiin čielggadit dárkileappot mo ovttadássásašvuođa lea vejolaš fuolahit dearvvasvuođabálvalusas julevsámi ja oarjilsámi guovlluin. Dehálaš oassi dán bargui oarjilsámi guovlluin šaddá Snoasa suohkana 3-jahkásaš dearvvasvuođa- ja sosiálaprošeavtta raporta man namma lea ”Sørsamisk rådgivningstjeneste i helseog sosialspørsmål i sørsamisk område” (oarjilsámi rávvenbálvalus dearvvasvuođa- ja sosiálaáššiin oarjilsámi guovllus). Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 35. Almmolaš dokumeanttaid jorgaleapmi Dearvvasvuođa- ja fuolahusdepartemeanta áigu árvvoštallat joargalahttit vuolit etáhtaid áššáigullevaš dokumeanttaid davvisámegillii, julevsámegillii ja oarjilsámegillii, ja almmuhit daid doaimmahusaid neahttasiidduin. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 36. Dajaldatsátnegirji dearvvasvuođaja fuollabálvalusa várás Sámedikki prošeaktaruđaiguin lea ráhkaduvvon dajaldatsátnegirji Porsáŋggu buohccisiidda bargiid várás. Girji sáhttá geahppudit divššáriid ja sámi divššohasaid/lagamus olbmuid gulahallama ásahusas ja gieldda dearvvasvuođabálvalusas. Dearvvasvuođadirektoráhta áigu bidjat dan giehtagirjji iežas neathttasiidui. Ovddasvástádus: Dearvvasvuođa- ja fuolahusdepartemeanta/Dearvvasvuođadirektoráhta Áigodat: 2009 ¶
Doaibmabidju 37. Diehtojuohkinávdnasat bátnedearvvasvuođa birra St.dieđáhusas nr. 35 (2006-2007), man namma lea , kapihttalsis 8.4, lea lohkamassii čuovvolančuoggát mat gusket ee. sámi álbmogii. Ráđđehus áigu ráhkadahttit diehtojuohkinávdnasiid dearvvasvuođastašuvdna- ja skuvladearvvasvuođabálvalusa várás, namalassii unnitlohkoálbmoga mánáid ja nuoraid bátnedearvvasvuođa birra. Dearvvasvuođa- ja fuolahusdepartemeanta lea ožžon dakkár diehtojuohkinávdnasiid ráhkadeapmái juolludettiinis doarjaga nammasaš bátnesuodjalussii, vai ráhkada DVD-filmma mas leat bátnedearvvasvuođalaš dieđut mánáide ja vánhemiidda. Filbma heive bures dearvvasvuođastašuvnna geavaheapmái ja sámegielalaš álbmoga geavaheapmái. Ráhkaduvvon lea maid plásttain skoađastuvvon “gulahallankoarttat” mat leat gielalaččat neutrálat, ja maid lea vejolaš geavahit diehtojuohkinbargui. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 38. Bátnedearvvasvuođa kárten ¶
Doaibmabidju 39. NAVa diehtojuohkin sámegillii ¶
Unnán systemáhtalaš dieđut leat ráves álbmoga bátnedearvvasvuođa birra. Ráđđehus áigu kártehit bátnedearvvasvuođalaš dili ja vejolaš sivaid gaskavuođaid, ovdalgo mearriduvvojit eanet doaibmabijut buoridan dihtii sámi álbmoga bátnedearvvasvuođa (Gč. St. dieđáhusa nr. 35. (20062007)). Sámi dearvvasvuođadutkama guovddáš áigu árvvoštallat álggahit prošeavtta kárten dihtii sámi álbmoga bátnedearvvasvuođa. ¶
www.nav.no lea Norgga stuorámus almmolaš neahttabáiki ja váldokanála mii addá dieđuid bargo- ja čálgobálvalusaid birra. Bargo- ja čálgoetáhta galgá bargat nu ahte dat dieđut maid olbmot eanemusat ohcalit, leat dán čujuhusas: www.nav.no, namalassii sámegillii etáhta addosiid ja vuoigatvuođaid birra, ee. dáinna lágiin: ¶
Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Bargo- ja čálgohálddašeapmi Bargo- ja čálgoetáhta (NAV) galgá vuostáiváldit geavaheaddjiid veahkkáivuođain, árvvusatnimiin, máhtuin, dieđuiguin, asttuin ja buresheivehuvvon bálvalusfáladagaiguin. Geavaheaddjiin leat máŋggalágan duogážat sámegiela ja sámi kultuvrra ja vásáhusaid dáfus, ja dat gáibida ahte bálvalusat leat riekta hábmejuvvon ja heivehuvvon. Etáhta galgá geahččalit addit ovttaárvosaš fálaldaga buohkaide. Ođđa NAV-kontuvrraid vuođđudettiin gielddaide main lea sámi álbmot, lea dárbu árvvoštallat bargiid máhtu sámegielas ja sámi kultuvrras sierra. Bargojoavku bijai jagi 2008 raportta ovdan NAVbargiid sámegiela ja kulturmáhtu birra, ja das árvaluvvojedje arvat doaibmabijut. Raporta lea buorre vuođđu bargui mii galggašii buoridit fálaldagaid sámi geavaheaddjiide. Bargo- ja čálgoetáhta áigu geahčadit iežas lágaid ja láhkaásahusaid mearridan dihtii maid lágaid lea sámelága § 3-2 mielde áigeguovdil jorgalit sámegillii. Departemeanta lea ávžžuhan etáhta oktilaččat jorgalahttit láhkaásahusaid ja almmuhusaid mearrádusaid vuođul, ja almmuhit jorgaluvvon láhkaásahusaid ja almmuhusaid. Bargo- ja čálgoetáhta galgá dieđihit golbmii jahkái mo dat čuovvola sámelága giellanjuolggadusaid ja čađaha sámegiela geavaheami, ja dieđihit mat lágáid, láhkaásahusaid, skoviid ja eará diehtojuohkinávdnasiid dat lea jorgalahttán sámegillii. ¶
• Sierra sámegielalaš fállu ráhkaduvvo www.nav.no ovdasiidui • Sierra váldosiidu ráhkaduvvo buot sámegielalaš diehtojuohkimii mii lea dás: www.nav.no • Referánsadieđut addosiid ja ortnegiid birra, jorgaluvvojit sámegillii, ee.: • Bearašsuorgái gullevaš referánsateavsttat • Beaiveruđaide guoski referánsateavsttat • Áššáigullevaš skovit, jorgaluvvojit seammás • Ohcanskoviide gullevaš rávvagat, jorgaluvvojit seammás ¶
VUORAS SÁMIID DEARVVASVUOĐADEAIVVADEAPMI Várdobáiki sámi guovddáš čalmmustahttá diđolaččat sámegiela ja sámi kultuvrra. Dearvvasvuođadeaivvademiid ulbmil lea oažžut áigái deaivvadanbáikki mas sámi kultuvra lea guovddážis, mas oasseváldit besset oahppat eambbo dearvvasvuođalaš ja kultuvrralaš fáttáid birra, ja mas besset servvoštallat. Dat sáhttá eastadit buohcuvuođa ja oktovuođa, ja addit olbmuide buoret eallima ja buresloaktima. Vuoras márkosámit geavahit báikkálaš suopmana, muhto sámi girjegiella lea sidjiide váddát. Sii ožžot sámegillii oanehis čállojuvvon teavsttaid ja galget daid lohkat jitnosit, dahje besset ieža čállit sámegiela sániid ja dajaldagaid maid nuppit eavttuhit. Nu geavahuvvo dat máhttu mii lea oasseváldiin sámegielas, ja dat buorida sin lohkanmáhtu. ¶
Bargo- ja čálgoetáhta áigu jorgalahttit iežas váldogihppagiid sámegillii. Gihppagat beaiveruđaid ja ahkepenšuvnna birra galget gárvánit jagi 2009 álgojahkebealis. Gihppagat ja diehtojuohkinpláhkáhat báikkálaš NAV-kontuvrraide hábmejuvvojit sámi kultuvrra vuođul. Ovddasvástádus: Bargo- ja čálgodirektoráhta Áigodat: Jagi 2010 álggus ¶
Doaibmabidju 40. Geavaheaddjiid jearahallan Bargo- ja čálgoetáhta áigu čađahit geavaheaddjiidjearahallama juohke jahkebeali, ja jahkásaččat jearahallat bargoaddiid. Etáhta áigu dasto čađahit báikkálaš geavaheaddjiidjearahallamiid sámi hálddašanguovlluin. Geavaheaddjiidjearahallamiid bohtosat galget leat vuođđun etáhta bálvalusfálaldagaid buorideapmái. Raportemis galget sámi geavaheaddjiide čađahuvvon doaibmabijuid vásáhusat čilgejuvvot, dás maiddái dieđut mat leat www.nav.no siiddus ja earáge diehtojuohkinávdnasat, maiddái geavaheaddjiidjearahallamiid bohtosat sámi guovlluin. Ovddasvástádus: Bargo- ja čálgoetáhta Áigodat: Oktilaččat ¶
Girkolaš bálvalusat sámegillii Sámi girkoeallima ektui Norgga girku berre atnit eanemus fuola das, ahte sámiid iešáddejupmi ja sámi árbevierut váikkuhit ovdáneapmái. Vai sámiid girkoeallin sáhttá leat sajáiduvvan ovttadássásaš oassi girkoeallimis muđuid, de lea ee. dehálaš joatkit girku liturgiijaid heivehallama sámegillii ja sámi musihkkaárbevieruide, ja fertejit maid ráhkaduvvot eanet ávdnasat sámegillii – erenoamážit julevsámi ja oarjilsámi giellaguovlluid várás. Sálmmaid ja liturgiijaid ođasmahttinbarggus šaddá dehálaš bidjat deattu sámi girkostallanárbevieruide ja sámegillii, musihkkaárbevieruide ja kultuvrii. Sámelága § 3-6 addá vuoigatvuođa oažžut oktagaslaš girkolaš bálvalusaid sámegillii Norgga girku searvegottiin mat leat hálddašanguovllus. “Oktagaslaš girkolaš bálvalusat mearkkašit vuos ja ¶
ovddimusat oktagaslaš sielu divššu. Lassin dajaldat siskkilda ee. gástta, náitima ja eahkedismállásiid. Njuolggadus galgá nu áddejuvvot maŋimuš bálvalustiippaid dáfus, ahte ii oktage sáhte gáibidit daid sámegillii dakkár oktavuođain mat leat buohkaid várás, omd. dábálaš ipmilbálvalusas. Muhto jos báhppa lea mielas addit dakkár bálvalusaid gittauvssaid lágideamis, de lea vejolaš daid gáibidit sámegillii”, gč. Od.prp. nr. 60 (1989-90) Sámegiella, siidu 48. Sámelágas ii leat dainna lágiin regulerejuvvon sámegielalaš girkostallan. ¶
Doaibmabidju 41. Doarjja biibbaljorgaleapmái Kultur- ja girkodepartemeanta lea guhkibuš áiggi juolludan doarjagiid Norgga biibbalsearvái vai jorgala ja ođasmahttá davvisámegielalaš, julevsámegielalaš ja oarjilsámegielalaš biibbalteavsttaid. Oppa biibbal jorgaluvvui davvisámegillii jagi 1890. Davvisámegielalaš ođđa testameantta ođasmahttin gárvánii jagi 1998, ja dál leat ođasmahttimin Boares testameantta. Ođđa testameanta lea maid jorgaluvvon julevsámegillii, ja muhtun biibbalteavsttat leat jorgaluvvon oarjilsámegillii. Norgga biibbalsearvái ain juolluduvvojit doarjagat. Ovddasvástádus: Kultur- ja girkodepartemeanta/ Norgga biibbalsearvi Áigodat: Joatkevaččat ¶
NORGGA GIRKU oskkuoahpahusa ođasmahttimis leat álggahuvvon sierranas doaibmabijut sámi oskkuoahpahusa várás. Sámi oskkuoahpahus galgá leat gitta sámiid vásáhusain ja sámiid báikkálaš girkoeallimis. Sávaldat galgá leat oidnosii buktit guovttegielalašvuođa oskkuoahpahusa geavadis. Sámi girkoráđis ja Girkoráđis lea ovddasvástádus prošeavttas man namma lea “Sámi mánáid ja nuoraid doaibmavuđot oskkuoahpahus neahtas” . Álggahuvvon lea sámi neahttabáiki oarjilsámegillii, julevsámegillii, davvisámegillii, ja dárogillii: www.osko.no ”Osku” mearkkaša tro dahje tillit dárogillii. Neahttabáiki lea ordnejuvvon čieža fáddáoassái: Lávvu, soahki, čáhci, dolla, eana, beaivváš ja girku. Dat čilgejit bures kristtalaš oskku guovdilis osiid sámi perspektiivvas. ¶
Doaibmabidju 42. Sámi searvegoddi oarjilsámi giellaguovllus Kultur- ja girkodepartemeanta lea juolludan doarjagiid vuođđudit searvegotti oarjilsámi giellaguvlui jagi 2009. Ulbmil lea nannet oarjilsámegielalaš girkoeallima ja oarjilsámegiela. Searvegotti vuođđudeapmi lea organiserejuvvon njealjejahkásaš geahččaleapmin. Departemeanta lea ráhkadahttán ortnegii láhkaásahusa mii fámuiduvvá ođđajagemánu 1. b. 2009. Láhkaásahus galgá jorgaluvvot oarjilsámegillii. Ovddasvástádus: Kultur- ja girkodepartemeanta/Nidarosa bismagoddi Áigodat: 2009-2012 ¶
Doaibmabidju 43. Ipmilbálvalusteavsttaid jorgaleapmi/heiveheapmi Jorgaleamit sámegillii ja ipmilbávalusteavsttaid jorgaleapmi ja heiveheapmi buot golmma sámegillii lea biddjojuvvon Girkoráđđái/Sámi girkoráđđái bargun. Jagi 1978 liturgiija lea jorgaluvvon davvisámegillii ja julevsámegilli jagi 2008. Jagi 2007 rájis lea leamaš geahččalanortnegin oarjilsámegielalaš gástaliturgiija. Dál lea ráhkaduvvomin liturgiijagiehtagirji buot golmma sámegillii, ja dan golmma giela girjjit galget gárvánit ja almmuhuvvot jagi 2009/2010. Jagi 1993 ja jagi 1995 almmuhuvvojedje sálbmagirjjit davvisámegillii, ja julevsámegillii jagi 2005. Válljejuvvon oarjilsámegielalaš sálmmat leat váldojuvvon mielde «Salmer 1997» nammasaš girjái. Oarjilsámegielalaš sálbmagirjji ledje ráhkadeamen jagi 2008. Ovddasvástádus: Kultur- ja girkodepartemeanta/ Girkoráđđi/Sámi girkoráđđi Áigodat: Joatkevaččat ¶
Vearroetáhta ¶
Doaibmabidju 44. Vearroetáhta – viiddiduvvon fálaldat sámegillii Vearroetáhta fuolaha sámegillii jorgaluvvon blankeahtaid ja skoviid vearromáksiide guđet daid sihtet oažžut. Daid jagiid maid vearroetáhta lea fállan daid, de leat 140 ja 150 olbmo gaskkas geavahan sámegielalaš blankeahtaid. Earret daid blankeahtaid ja skoviid bissovaš rutiinnaid eai leat ásahuvvon dokumeanttaid jorgaleami ja ođasmahttima várás sámegillii matge rutiinnaid, eaige dakkár dokumeanttaid almmuheami várás ráđđehusa dahje vearroetáhta ruovttusiidduin. Vearroetáhta fállá bálvalusaid dávvisámegillii vearromáksiide dárbbu mielde. Vearromáksit sáhttet válljet davvisámegiela go váldet oktavuođa Vearrodiehtojuohkimii, ja sin dalle bidjet sámegielalaš áššemeannudeaddji oktavuhtii. Dat vearromáksit guđet váldet čálalaš oktavuođa dávvisámegillii, ožžot vástádusa dávvisámegillii. Áššemeannudeaddjit veahkehit ee. čilgedettiineaset makkár dieđut leat diehtojuohkinávdnasiin mat dušše leat dárogillii. Odne ii leat teknihkalaččat vejolaš sáddet elektruvnnalaš sámegielalaš selvána. Buot skovit mat galget sáddejuvvot elektruvnnalaččat Altinn bokte, fertejit registarastojuvvot Dieđihanregistarii (Oppgaveregisteret), mii ii dohkke sámegiela čállinmearkkaid. Ulbmil lea ahte áiggi mielde galgá leat vejolaš sáddet sámegielalaš selvána elektruvnnalaččat. Geahča muđuid doaibmabiju 56. Vearroetáhta áigu álkkásmahttit skoviid ja dieđuid fidnema iežas neahttasiidduin. Etáhta áigu maid ásahit rutiinnaid sámegielalaš dokumeanttaid jorgaleami ja ođasmahttima várás. Ovddasvástádus: Vearroetáhta Áigodat: Joatkevaččat ¶
Kriminálafuolla Kriminálafuolas ii leat statistihkka das man ollu sámit dubmehallet. Ii leat lohpi registarastit ráŋggástussii dubmehallan olbmuid čearddalaš gullevašvuođa. Sámeláhka suodjala daid sámegielalaš olbmuid vuoigatvuođaid guđet leat dubmehallan ráŋggáštussii. Lága mearrádusat mearkkašit ahte sus guhte háliida geavahit sámegiela bealuštan dihtii iežas ávkki sámegiela hálddašanguovllu kriminálafuola ovdan, lea vuoigatvuohta sámegielalaš bálvalussii. Dakkár vuoigatvuohta lea sihke davvisámi, julevsámi ja oarjilsámi giellaguovlluin. Kriminálafuola giddagasain mat leat sámegiela hálddašanguovllus, čohkkájeaddjiin lea vuoigatvuohta gulahallat gaskaneaset ja lagaš olbmuiguin sámegillii. Vuoigatvuohta geavahit sámegiela gusto maiddái go olmmoš gillá servodatráŋggáštusa ja lea searvamin promillaprográmmii. Čohkkájeaddjiin ja dubmehallan olbmuin lea maid vuoigatvuohta geavahit sámegiela go sii njálmmálaččat váldet oktavuođa kriminálafullii. Kriminálafuolla danne ferte virgádit sámegielalaš bargiid guđet dovdet sámi kultuvrra. Sámegielalaš bargit leat dehálaččat sihke giddagasain ja friddjafuolas. Giddagasainge lea vejolaš geavahit dulkonbálvalusa, vaikko dat ii leat buot buoremus čoavddus. Dorvvolaš ii oro leamen čađahit friddjafuollakontuvrraid ja dubmehallan olbmo gaskasaš ságastallama dulkkain, dannego dat dahká gulahallama fuonibun. St.dieđáhusa nr. 37 (2007-2008) Ráŋggáštus mii váikkuha meannudii Stuorradiggi giđđat jagi 2009. Čuovvolan dihtii stuorradiggedieđáhusa Justiisadepartemeanta áigu ráhkadahttit doaibmaplána, mas maiddái sámegielalaš dubmehallan olbmuid čohkkándilálašvuođat ja kriminálafuola sámegiela ja sámi kulturmáhttu gieđahallojuvvojit. ¶
Doaibmabidju 45. Sámegielalaš giddagasbargiid háhkan Kriminálafuola guovddášhálddahus lea stivrengulahallamisttis Kriminálafuola oahpahusguovddážiin (KRUSain), mii oahpaha giddagasvirggálaččaid, ¶
bidjan stivrengulahallamii sierra ulbmilsuorgin háhkat giddagasskuvlii sámegielalaš aspiránttaid. Ulbmil lea juohke jagi váldit vissis logus aspiránttaid guđet máhttet sámegiela. Jos guovtti ohccis árvvoštallojuvvojit leat ovtta buorit báhpárat, de dat ohcci beassá ohppui guhte máhttá sámegiela. Dain aspiránttain guđet gerge oahpus čakčat jagi 2007, lei okta sámegielalaš. Romssa fylkkas ja Finnmárkku fylkkas leat buohkanassii guokte giddagasa. Romssa gávpoga giddagasas lea okta sámegielalaš bargi, ja čieža eará bargi leat dál vázzimin sámegiela kurssa. Čáhcesullo giddagasas leat guokte sámegielalaš bargi, ja Finnmárkku friddjafuola kontuvrras lea okta sámegielalaš bargi. Lassin lea Bodeaju giddagasas, nammasaš giddagasas ja Ringeriikka giddagasas guđesge okta sámegielalaš bargi. Dál jo lea váttis háhkat doarvái sámegielalaš bargiid dan guovtti giddagassii, namalassii Romssa giddagassii ja Finnmárkku giddagassii. Danne Justiisadepartemeanta lea lágidan vejolašvuođa čađahit giddagasvirggálačča oahpu gáiddos oahpahussan. Miessemánu 2008 rájis sullii 15 aspirántta leat čađaheamen oahpu Romssa gávpoga ja Čáhcesullo giddagasain, ja dehálaš lea leamaš háhkat sámegielalaš aspiránttaid. Kárášjogas lea friddjafuola vuollásaš kontuvra, muhto das ii leat bissovaš virggis fágaolmmoš. Ovddasvástádus: Justiisa- ja politiijadepartemeanta Áigodat: Joatkevaččat ¶
Doaibmabidju 46. Čohkkándilálašvuođaid geahčadeapmi Dubmehallan sámi olbmuid dáfus, de kriminálafuolla lea eanaš váldán vuhtii doaibmabijuid mat dahket vejolažžan geavahit ja seailluhit sámegiela. Justiisapartemeanta danne áigu geahčadišgoahtit sámi dubmehallan ja čohkkájeaddji olbmuid čohkkándilálašvuođaid. Dakkár geahčadeami ulbmil lea kártet makkár dárbu lea resurssaide ja sierra doaibmabijuide mat dubmehallan sámiide mearkkašit eambbo go duššefal giela geavaheami. ¶
Ovddasvástádus: Justiisa- ja politiijadepartemeanta Áigodat: Gč St.dieđáhusa nr. 37 čuovvoleami (20072008) Ráŋggáštus mii váikkuha čuovvoleami ¶
Doaibmabidju 47. Kriminálafuollaguovddáš mas lea máhttu sámegielas ja sámi kultuvrras Go geahčaduvvo kriminálafuola organisašuvdnavuogádat Romssas ja Finnmárkkus, de galgá maiddái árvvoštallojuvvot galgágo ásahuvvot kriminálafuollaguovddáš mas lea erenoamáš máhttu sámegielas ja sámi kultuvrras. Nuge sáhttá šaddat, ahte ráhkaduvvo giehtagirji sámiid ráŋggáštusčađaheamis. Das sáhttet leat sierra áššit mat galget árvvoštallojuvvot go olmmoš dutkojuvvo ovdal duopmocealkima, go vuosttamuš fágaidrasttideaddji kárten čađahuvvo dallego loahpalaš duopmu lea celkojuvvon kriminálafuolas, go dubmehallan olbmuin lea ságastallan su vuostáiválddidettiin giddagassii, dahje go suinna lea vuosttamuš ságastallan servodatráŋggáštusa friddjafuollakontuvrras. Giehtagirjái šaddá dárbu váldit mielde divaštallama das mo rehabiliterenulbmil ja máhcaheapmi sámi báikkálaš servodahkii áddejuvvojit. Vejolaš ovttasbarganoasálaččat sámiid vástesaš heivehallamis sáhttet leat Sámediggi ja sámi ásahusat ja gielddat. Ovddasvástádus: Justiisa- ja politiijadepartemeanta Áigodat: Gč St.dieđáhusa nr. 37 čuovvoleami (20072008) Ráŋggáštus mii váikkuha čuovvoleami ¶
Konfliktaráđiid čállingoddi Máŋgga konfliktaráđi rájáid siskkobeallai gullet sámit. Stuorámus joavku lea Nuorta- ja OarjeFinnmárkkus ja Davvi-Romssas. Oslos ja Romssa gávpogis leat ollu sámit. Nordlándda, Davvi-Trøndelága, Hedmárkku ja Hordalándda konfliktaráđiide maid guoská fáddádat. Jagi 2009 giđa mielde lea ásahuvvon sámegielalaš soabahanjoavku davvisámi guvlui (Finnmárkui ja Romsii). ¶
Doaibmabidju 48. Sámegiella konfliktaráđiin Konfliktaráđiid čállingoddi lea jagi 2008 álggahan ođđa diehtojuohkinávdnasiid jorgalahttima sámegielaide. Čállingotti ulbmil lea dađistaga gokčat buot sámegielaid. Konfliktaráđi ruovttusiiddus leat dieđut konfliktaráđi birra davvisámegillii ja julevsámegillii. Maiddái prentejuvvonge gihppagat leat davvisámegillii ja julevsámegillii, muhto eai nu máŋggaláganat. Čállingoddi lea álggahan diehtojuohkingihppaga ja eará diehtojuohkinávdnasiid jorgalahttima, ja ruovttusiiddu dieđuid ođasmahttima. Ovddasvástádus: Konfliktaráđiid čállingoddi Áigodat: 2008/2009 ¶
Politiija Sámi váldoguovlluin poltitiijaovttadagain berre leat vejolaš háhkat olbmuid guđet sáhttet dulkot ja čálalaččat jorgalit dutkamiid mat leat govviduvvon jienaiguin. Dasto berre leat vejolaš háhkat máhtolaš olbmuid čállit reivviid ja jorgalit skoviid sámegillii, ja vel dulkotge politiijaide guđet ieža eai máhte sámegiela. Áigumuš berre leat háhkat bargiid geain lea máhttu sámegielas ja sámi kultuvrras. ¶
Doaibmabidju 49. Eambbo sámegiellamáhttu ja sámi kulturmáhttu politiijii Politiija- ja leansmánneetáhtii galgá addojuvvot eambbo giellamáhttu ja kulturmáhttu dainna lágiin ahte lágiduvvojit diehtojuohkimat/kurssat/oahpahusfálaldagat sidjiide guđet leat etáhta bargit. Árvvoštallojuvvot galgá leago dárbu vuođđudit fierpmádaga politiija- ja leansmánneetáhta bargiide, geain lea máhttu sámegielas ja sámi kultuvrras. Ovttasvástádus: Justiisa- ja politiijadepartemeanta Áigodat: Doaibmaplána áigodat ¶
Doaibmabidju 50. Heivehit sámegielaid elektruvnnalaš prográmmaide Ulbmil lea ahte sámegielat galget heivehuvvot áššemeannudanprográmmaide mat leat álbmoga várás. Erenoamáš dehálaš lea ahte geatnegasvuođaid ja vuoigatvuođaid birra, mat gullet ráŋggáštusáššiid meannudeapmái ja eará eiseváldegieđahallamiidda, lea vejolaš viežžat dieđuid guđege sámegillii. Stuorámus sámegielalaš joavku ferte vuoruhuvvot ovddimussii. Ovttasvástádus: Justiisa- ja politiijadepartemeanta Áigodat: Ii mearriduvvon ¶
Doaibmabidju 51. Dakkár olbmuid háhkan Politiijaallaskuvlii guđiin lea sámi duogáš Politiijaallaskuvla lea iežas gulahallan- ja rekruhttenstrategiijas čalmmustahttán dakkár olbmuid háhkama geain lea unnitlohkoduogáš, daid gaskkas maiddái olbmuid geain lea sámi duogáš. Čielga rekruhttendoaibmabijuin, mat leat álggahuvvon, sáhttit namahit: • Almmuheapmi sámegillii sámegielalaš guovlluin • Politiijaallaskuvlla Bodeaju ossodat ja Nuortaja Oarje-Finnmárkku politiijaguovlu barget ovttasráđiid fidnen dihtii olbmuid politiijaoahpahussii. Dan ovttasbargui gullet maid ee. diehtojuohkinčoahkkimat jna. • ”Rekruttere og Beholde” nammasaš prošeavttas leat sámi politiijavirggálaččat čuovvolan ja bagadan iežaset guovlluid ohcciid. • Politiijaallaskuvlii beassannjuolggadusat addet vejolašvuođa váldit ohppui joba 20 proseanttage dain guđet ohcet nugohčoduvvon erenoamáš heivvolašvuođa geažil, namalassii go ohcciin leat attáldagat dahje máhtut maid politiijaetáhta dárbbaša. Dán njuolggadusa lea maid vejolaš váldit atnui sámi ohcciid várás. Politiijaallaskuvla lea jagi 1993 rájis bargan árjjalaččat háhkan dihtii politiijaohppui ohcciid geain lea čearddalaš unnitlohkoduogáš, nugo sámiin. Politiija- ja leansmánneetáhtas eai leat vuogit maid vuođul gávnnahit daid bargiid logu geain lea čearddalaš duogáš. Dan geažil lea váttis rekruhttemis ¶
meroštallat sin logu geain lea unnitlohkoduogáš. (2007-2008) nammasaš prošeakta lea Politiijaallaskuvlla ja Politiijadirektoráhta gaskasaš ovttasbargoprošeakta. Prošeakta vuođđudii ee. resursajoavkku mas leat 30 politiijavirggálačča geain lea unnitlohkoduogáš, golbmasis sis sámi duogáš, ja joavku bargá aktiivalaččat nuoraiguin dainna ulbmiliin ahte oaččuhivččii eanebuid Politiijaallaskuvlii. Jagi 2008 besse guovttis sámi duogážiin Politiijaallaskuvlii. Politiijaallaskuvlla Bodeaju ossodat álggahii čakčat jagi 2008 prošeavtta man ulbmil lea oaččuhivččii eanet sámiid ohcat politiijaoahpahussii. Diehtojuohkinčoahkkimat šaddet lágiduvvot main nuorra politiijaalbmát ja -nissonat geain lea sámi duogáš juhket dieđuid skuvliibeassama, oahpahusa ja fitnu birra. Lassin galget dieđut juhkkojuvvot aktiivvalaččat sámi aviissaide, Sámi radioi ja eará áigeguovdilis diehtojuohkinkanálaide. Politiijaallaskuvla áigu joatkit barggu man ulbmil lea háhkat eanet vejolaš ohcciid sámiid gaskkas, ja áigu geavahit persovnnalaš oktavuođaid ja čuovvolemiid dain politiijaguovlluin main dat bargu berre dahkkojuvvot. Ovddasvástádus: Justiisa- ja politiijadepartemeanta Áigodat: Jahkásaš čuovvoleapmi bušeahttabarggus ja stivrengulahallamiin Politiijadirektoráhtain ¶
Suodjalus ¶
Doaibmabidju 52. Diehtojuohkin vuosttasgearddesoahtebálvalusa birra Suodjalus áigu Soahtebálvaluslágádusa bokte jorgalahttit gihppaga man namma lea ”Du vejolašvuođat vuosttasgearddesoahtebálvalusas” sámegillii, vai dan sáhttá sáddet buohkaide guđet dan sihtet. Gihpa galgá dasto vel biddjojuvvot pdfhámis internehttii, vai olbmot dan álkit gávdnet. Buohkat guđet gohčohallet Sešuvnna vuosttas oassái ja nuppi oassái ožžot Soahtebálvaluslágádusas čujuhusa internehttii, mas gávdnet eanet dieđuid – maiddái sámegilliige. Ovddasvástádus: Soahtebálvaluslágádus Áigodat: Jagi 2009 mielde ¶
Doaibmabidju 53. Diehtojuohkin ja dieđiheapmi Suodjalusa hárjehallandoaimmaid birra Suodjalus áigu jagi 2009 mielde doaimmahit ahte jahkebealledieđut váldodoaimmaid birra maiddái almmuhuvvojit sámegillii doppe gos dat lea lunddolaš. Dieđiheamit rekvisišuvnna birra mat gusket sámi hálddašanguovlluide, galget maid leat sámegillii, ee. almmuhussan sámi aviissain. Ovddasvástádus: Suodjalusa operatiiva váldoguovddáš Áigodat: Jagi 2009 mielde ¶
Ráđđehusa sámegielaid geavaheapmi Ráđđehusa áŋgiruššan sámegielaiguin galgá maiddái oidnot departemeanttaid iežaset sámegielaid geavaheamis. Ráđđehusa neahttasiidduin www.regjeringen.no lea leamaš vejolaš válljet sámegielalaš teavsttaid jagi 2004 rájis. Sihke dakkár áššiid mat njuolga gusket sámi álbmogii ja riikkalaš áššiid lea vejolaš lohkat dáin siidduin, eanaš davvisámegillii, muhto maiddái julevsámegillii ja oarjilsámegillii. Dárbu lea eiseválddiid beales eambbo buktit dan golbma sámegiela oidnosii politihka hábmemis, doaibmabijuin ja almmolaš áššebáhpáriid jorgaleamis jna. ¶
Doaibmabidju 54. Eanet ráđđehusdokumeanttat sámegillii Ráđđehus áigu almmuhit eanet dieđuid sámegillii iežas neahttasiidduin, ja almmuhit eanet sámegielalaš dokumeanttaid. Ráđđehus áigu erenoamážit áŋgiruššat almmuhit eanet dokumeanttaid oarjilsámegillii ja julevsámegillii. Ráhkaduvvot galgá visogovalaš logahallan mii čájeha makkár dieđut leat fidnemis oarjilsámegillii ja julevsámegillii. Ráđđehus áigu fuolahit ahte sámegielalaš neahttasiiddut ođasmahttojuvvojit ja dárkkistuvvojit systemáhtalaččat. Ovddasvástádus: Bargo- ja searvadahttindepartemeanta Áigodat: 2009-2014 ¶
Doaibmabidju 55. Hálddahustearpmat Guovdilis bargu lea ráhkadahttit sámegielalaš tearpmaid mat nannejit ja bisuhit sámegiela geavaheami. Eaktun lea, jos sámegiela galgá leat vejolaš geavahit fágalaš oktavuođain, ahte leat fágaterminologiijat ja fágadoahpagat sámegillii. Sámegiela terminologiijat ráhkaduvvojit sierra prošeaktan, nugo omd. Sámi láhkagiella nammasaš prošeakta mii čađahuvvo Deanu gieldda namas. Dasto vel ovdánanit sámegiela terminologiijat sierranas sámi ásahusaid áššemeannudemiid oktavuođas, omd. Sámedikki áššemeannudeamis. Dehálaš oassi sámegiela terminologiija ráhkadanproseassain lea almmolaš dokumeanttaid jorgaleapmi sámegillii. Sámi giellalávdegoddi, mii lea Sámi parlamentáralaš ráđi vuollásaš, lea almmuhan muhtun terminologiijalisttuid dán neahttasiidui: www.giella.org. Áigumuš lea ahte buot dokumeanttat maid stáhtalaš orgánat jorgalahttet, galget leat giellafágalaččat dárkkistuvvon, ja daid ođđa terminologiijat leat dohkkehuvvon rivttes vuogi mielde. Departemeanttat geavahit odne ollu jorgaleaddjiid guđet jorgalit lágaid, njuolggadusaid, stuorradiggedieđáhusaid, preassadieđáhusaid jna. sámegielaide. Dainnago ollu váilot sámi juridihkalaš terminologiijat ja hálddahusterminologiijat, de jorgaluvvon teavsttat sáhttet muhtumassii leat eahpedárkilat terminologiija geavaheami dáfus. Buoridan dihtii dili, de Bargo- ja searvadahttindepartemeanta áigu ráhkadahttit sámegielalaš ”viessogirjji” maid departemeanttat ja vejolaččat daid vuollásaš etáhtatge sáhtte geavahit. Ovddasvástádus: Bargo- ja searvadahttindepartemeanta Áigodat: Álggaheapmi jagi 2009 ¶
Doaibmabidju 56. Sámegillii jorgaluvvon lágaid dohkkehanortnet Áigumuš lea ahte buot dokumeanttat maid stáhtalaš orgánat jorgalahttet, galget leat giellafágalaččat dárkkistuvvon, ja daid ođđa terminologiijat leat dohkkehuvvon rivttes vuogi mielde. Bargo- ja searvadahttindepartemeanta áigu maid ásahit dohkálašvuođa dárkkisteaddji ortnega sámegillii ¶
jorgaluvvon lágaid ja eará almmolaš áššebáhpáriid várás, ja ortnega mii sihkkarastá ahte sámegillii jorgaluvvon lágat maiddái ođasmahttojuvvojit sámegillii go láhka ođasmahttojuvvo. Ovddasvástádus: Bargo- ja searvadahttindepartemeanta Áigodat: 2009-2010 ¶
Sámegiella ja IKT Ráđđehusa ulbmil lea ahte buot IKT-ovdáneapmi almmolaš suorggis galgá atnit vuođđun unversála hámi vuođđojurdaga. Ráđđehusa ulbmil lea sihkkarastit ahte buohkain lea vejolašvuohta ja mokta ávkineaset geavahit teknologiija ja ođđa bálvalusaid buorimus lági mielde. ¶
SÁMI LÁHKAGIELLA Prošeakta ”sámi juridihkalaš terminologiija” álggahuvvui jagi 2004 Deanu gieldda namas. Sámi ealáhus- ja guorahallanguovddáš (SEG) jođihii prošeavtta. Prošeavtta ruhtadedje Justiisadepartemeanta, Gielda- ja guovlodepartemeanta, Sámediggi, Finnmárkku fylkkagielda ja Deanu gielda. Prošeakta Sámi láhkagiella álggahuvvui jagi 2006, ja dan doarjut ledje Bargo- ja searvadahttindepartemeanta ja Sámediggi. Giellafágalaš ja juridihkalaš máhttu lea leamaš dán tearbmaráhkadanbarggus. Prošeavtta álgooasis ráhkaduvvui listu mas ledje 691 sámi juridihkalaš tearpma. Deanu gieldda ulbmil lea ráhkadahttit dievas dárogiel-sámegiel sátnelisttu, mas leat juridihkalaš tearpmat mat leat váldojuvvon riidolágas. Riidoláhka lea leamaš barggu vuođđun, dasgo dat lea guovdilis láhka mas leat ollu juridihkalaš tearpmat mat geavahuvvojit beaivválaččat. Tearpmat biddjojuvvojit neahttasiidui www.risten.no dađistaga go Sámi giellalávdegoddi daid dohkkeha. ¶
Sámi oktavuođas dat vuos ja ovddimusat mearkkaša ahte sámi olmmoš galgá sáhttit geavahit gielas buot IKT-oktavuođain, namalassii ahte sámi namaid galgá sáhttit čállit riekta almmolaš registariidda, ja ahte galget ráhkaduvvot prográmmaide sámegielalaš vejolašvuođat. Ahte sámegielalaš olbmuide maid sihkkarastojuvvo vejolašvuohta beassat geavahit ođđa teknologiija, lea dehálaš sihke sin searvamii servodahkii ja sámegiela ovdáneapmái. Almmolaš suorggis lea čielga ovddasvástádus gozihit ahte sierranas IKT- ja neahttabálvalusat eai buvtte ođđa heađuštusaid. Sámegielain leat buohkanassii 15 sierra čállinmearkka lassin dábálaš mearkkaide mat adnojuvvojit anglo-amerihkálaš vuogádagas. Sámegiela čállinmearkkaid ja IKTa dáfus lea maŋimuš jagiid leamaš buorre ovdáneapmi. Sámegiella lea dál válljehahtti giella dábáleamos operatiivavuogádagain. ¶
Doaibmabidju 57. Sámegiella almmolaš registariin – gáibádusat stáhtalaš etáhtaide Sámi giellajovkui lea dehálaš ahte maiddái čálalaččatge lea vejolaš geavahit sámegiela riekta ja dohkálaččat servodagas. Sámegiela dievas geavaheapmi gáibida ahte vejolaš lea atnit muhtun čállinmearkkaid mat eai leat girjedárus eaige ođđadárus. Boarraseappoš almmolaš registariin eai leat dat čállinmearkkat, ja dat lea dagahan ahte máŋggalágan nuppástuhttinprográmmat mat lonuhit dáid čállinmearkkaid dakkár čállinmearkan maid vuogádagat sáhttet dohkkehit. Dát guoská ee. aiddofal dakkár registariidda go Brønnøysundregistariidda, Álbmotregistarii, Stáhta kártalágádussii (Norgesglasset), Primusii, Askeladdenii ja NAVii. Dat mearkkaša ahte sámi álbmot ja fitnodagat main lea sámi namma eai sáhte registarastojuvvot rivttes namain ja čujuhusain registariidda. Ráđđehus oaivvilda ahte dát dilli lea unohas ja ferte buoriduvvot. Standárdenráđđi, mii lea Ođasmahttin- ja hálddahusdepartemeantta (FAD) rávvejeaddji orgána IKT-áššiin, lea meannudan áššin čállinmearkkaid geavaheami almmolaš hálddahusas. Árvalusastis, ¶
maid FAD dál lea meannudeamen, ráđđi árvala váldit atnui mearkavuogádahkii ISO/IEC 10646 gullevaš UTF-8 veršuvnna almmolaš neahttabáikkiin ja almmolaš registariin. Dát mearkavuogádat geavahuvvo viidát ja gokčá ii duššefal sámi girjegielaid dárbbuid, muhto maiddái máilmmi eanaš gielaid čállinmearkkaid. Teknihkalaččat dát válljen buktá dievas čovdosa teakstačállimii buot dain geavahansurggiin main odne eai leat áibbas dohkálaš čovdosat. Almmolaš neahttabáikkiide orru leamen viehka álki váldit atnui UTF-8, muhto ovdalgo loahpalaš mearrádus dahkkojuvvo, de ferte čađahuvvot váikkuhusguorahallan, vai lea vejolaš garvit vuorddekeahtes váttisvuođaid. Dainnago otnáš registariin leat nana čatnasat, de lea dárbu gávdnat jierpmálaš gaskaboddasaš ortnegiid ja heivvolaš vugiid mo čađahit nuppástuhttima. Dát nuppástuhttimat gusket máŋgga oasálažžii. Plánejuvvon lea čađahit váikkuhusguorahallama giđđat jagi 2009. Ráđđehus dáhttu váldit atnui čállinmearkavuogádahkii ISO/IEC 10646 gullevaš UTF-8 veršuvnna almmolaš neahttabáikkiide ja almmolaš registariidda, muhto ferte vuos árvvoštallat dárkileappot mo dan dahkat ja makkár gaskaboddasaš ortnegat galget geavahuvvot. Ovddasvástádus: Ođasmahttin- ja hálddahusdepartemeanta Áigodat: Doaibmaplána áigodat ¶
Giellateknologiija Giellateknologiija lea diehtagiid rasttideaddji doaibma mii siskkilda dakkár dihtorprográmmaid ráhkadeami mat sáhttet bođđet ja ráhkadit olmmošlaš giela cealkagiid, omd. dárogillii dahje sámegillii. Giellateknologiija vuođđun leat ee. diehtojuohkinteknologiija, gielladiehtaga, dahkojierpmi, fonetihka ja kognitiiva psykologiija máhtut. Giellateknologiija juhkkojuvvo dábálaččat guovtti váldosuorgái, dihtorlingvistihkkii ja jietnadanteknologiijii. Dihtorlingvistihkas dutkit eanaš giddejit ¶
www.samit.no VAI LEA ÁLKIT almmolaš doaimmahusaide váldit atnui sámi čállinmearkkaid, de vuođđuduvvui sierra máhttovuođđu ja sierra neahttabáiki sámi čállinmearkkaid ja IT várás – samIT – vuođđuduvvui jagi 2003. samIT lea Standard Norge vuollásaš prošeaktan leamaš organiserejuvvon, ja Bargo- ja searvadahttindepartemeanta lea dan ruhtadan. Buot almmolaš doaimmahusat galget sáhttit váldit oktavuođa ja jearrat samIT rávvagiid áššiin mat gusket sámegillii ja ITii. ¶
fuomášumi čállojuvvon teavsttaid bođđemii, mii ee. ovddida ohcanvejolašvuođaid interneahtas ja automáhtalaš jorgaleami. Jietnadanteknologiijas lea sáhka olbmo jietnadeami gieđahallat dihtoriin, erenoamážit bidjat dihtora dovdát olbmo jietnadeami ja ráhkadit olbmo jietnadeami. Jietnadeapmi lea čájehuvvon leat beaktilis vuohki juohkit dieđuid. Jietnadanprográmmat sáhttet addit olbmuide geain lea lohkan- ja čállinváttisvuođat vejolašvuođa ipmirdit iešguđetlágan teavsttaid, fágagirjjiid rájis aviissaid rádjai. Sámediggi lea čielggadan leago vejolaš ráhkadit sámegielaide syntehtalaš jietnadanprográmmaid. Syntehtalaš jietnadeapmi galgá geavahuvvot lassereaidun ovttas dábálaš divodanprográmmaiguin. Vásáhusat čájehit ahte syntehtalaš jietnadeapmi doarju lohkan- ja čállindáiddu. Lassin syntehtalaš jietnadeapmi sáhttá geavahuvvot vuođđun ráhkadit ođđaáigásaš bálvalusfálaldagaid máŋgga suorggis. ¶
Doaibmabidju 58. Sámegiela riektačállinreaidu Sámediggi lea jagi 2004 rájis čađahan prošeavtta (Divvun) mas ráhkaduvvo sámegillii elektruvnnalaš teakstagieđahalli divodanprográmma. Prográmma lea nuvttá ja dan lea vejolaš viežžat interneahtas. Bargo- ja searvadahttindepartemeanta, Máhttodepartemeanta ja Sámediggi ruhtadit prošeavtta «Divvun 2» , mii galgá sihke ortnegis doallat ja geahččalit davvisámegiela ja julevsámegiela stávendárkkástusa, ja ovddidit oarjilsámegillii stávendárkkástusa. Prošeakta galgá bistit badjel 3 jagi, ja ulbmil lea ahte oarjilsámegiela stávendárkkástus galgá leat válmmas jagi 2010 lohppii. ¶
Doaibmabidju 59. Sámegiela sátnegirjjiid kárten ja buorideapmi Bargo- ja searvadahttindepartemeanta áigu nammadit bargojoavkku mii galgá kártet makkár sátnegirjjit odne leat davvisámegillii, julevsámegillii ja oarjilsámegillii, ja árvalit doaibmabijuid maiguin livččii vejolaš nannet sámegiela sátnegirjjid barggu ovddas guvlui. Sámediggi bovdejuvvo searvat bargojovkui. Ovddasvástádus: Bargo- ja searvadahttindepartemeanta Áigodat: 2009-2010 ¶
Ovddasvástádus: Máhttodepartemeanta, Bargo- ja searvadahttindepartemeanta ja Sámediggi Áigodat: 2010 Sámediggi lea bidjan álgagii divaštallama Divvunprošeavtta boahtteáigásaš jođihanorganisašuvnna birra. Dađistaga gielat ovdánit ee. oktilaš terminologiijabargguiguin, ja danne lea dehálaš ahte giellareaiddutge oktilaččat ođasmahttojuvvojit ja buoriduvvojit. Maiddái prográmmabuvttadeaddjiid veršuvnnaid ođasmahttimatge dagahit dárbbu buoridit ja ođasmahttit riektačállinreaidduid. ¶
Sámegiela sátnegirjjit Odne leat unnán sámegiela sátnegirjjit, erenoamážit julevsámegillii ja oarjilsámegillii. Go sátnegirjjit váilot, de dat dilli sáhttá hehttet gielaid ovdáneames. Ovdamearkka dihtii sáhttet ovttagielalaš sámi sátnegirjjit leat dehálaš váikkuhussan dasa, ahte sámegiella sáhttá doaibmat metagiellange, namalassii dakkár giellan mainna olmmoš čilge sániid mearkkašumi. Eai dárogielalaš olbmuidege gávdno sátnegirjjit, guđet háliidit oahppat davvisámegiela, eaige sámidáru sátnegirjjit mat dárogielalaš geavaheaddjiide čilgejit sámegiela sániid geavaheami. ¶
GIELLATEKNO Romssa universitehta Sámi giellateknologiija guovddážis lea ulbmil giellaoahpa vuođul ráhkadit giellateknologiija sámegiela ja eará davveguovlluid gielaid várás, omd. teakstačállinprográmmaid, pedagogalaš prográmmaid, digitála sátnegirjjiid ja dahkojietnaprográmma (syntehtalaš jietnadeami). Prošeavtta ruovttusiidduin sáhttet olbmot dál viežžat giellaoahpa árvvoštallanreaiddu davvisámegillii, julevsámegillii, oarjilsámegillii, anárašgillii, nuortalašgillii ja gielddasámegilli. Lassin leat davvisámegillii pedagogalaš prográmmat ja sátnegirjjit. ¶
OAIDNIT: Oidnosii buktit sámegiela albmohahkii Vai sámegiella nanusmuvvá ealli kulturcaggin, de lea dehálaš ahte sámegiella eambbo oidno albmohagas. Ahte Norgga álbmot deaivvada sámegielaiguin almmolaš joregiin, lea dehálaš vai gielaid árvodássi servodagas buorrána. Dat buoridivččii juohkehačča diđolašvuođa das ahte sámegiella lea dehálaš oassi riikka kultuvrralaš ilmmis. Dasto dat váikkuha buorebussii olbmuid miellaguottuid dáfus ja lassánahtášii sin beroštupmái sámegielas servodagas muđuid. Maŋimuš jagiid sámegiella lea eambbo go ovdal šaddan Norgga kultuvrra oassin. Sámi filmmat, sámi artisttat ja sámi festiválat váikkuhit ollu dasa ahte beroštupmi sámegielas lassána servodagas. Sámegielaid oidnosii buktin lea maid dehálaš nannen dihtii sámiid gielalaš ja kultuvrralaš ihčodaga. Iiba unnánge leat dán oktavuođas dehálaš ahte sámegielaid šláddjiivuohta oidno eambbo almmolaš joregiin, nu ahte sihke davvisámegielalaččat, julevsámegielalaččat ja oarjilsámegielalaččat sáhttet deaivvahit gielaset nu ollu oktavuođain go fal vejolaš. Mánáidáitariid raporttas man namma lea Retten til medvirkning for samiske barn og unge (Sámi mánáid ja nuoraid vuoigatvuohta leat mielde váikkuheamen), nuorat dovddahit ahte giella lea ¶
mearrideaddji dehálaš oadjebas ihčodaga váikkuheaddjin sidjiide – ja ahte hivvomediat menddo unnán gaskkustit fáluid sámi nuoraide. Go sámegiella eambbo oidno ja gullo almmolaččat, de dat sáhttá beroštahttit eanebuid váldit gielaset ruovttoluotta, dikšut dan ja ovddidan dan. Dat maid lea dakkár dehálaš bealli mii movttiidahttá sámi báikkálaš servodagaid bargat nu ahte sámegiella nanusmuvvá guovllus. Sámi girjjálašvuođas, sámi teáhteris ja sámi filmmain lea dehálaš rolla dahkat giela oahpisin olbmuide ja buoridit sin diđolašvuođa das. Sámegielalaš girjjálašvuođas sáhttá dasto vel leat dakkár dehálaš rolla, ahte ovddida buori sámegiela geavaheami, buorida guđege lohkki máhtuid sámegielas, ja lasiha su čatnaseami gillii. • Láhčit dilálašvuođaid sámegielalaš joregiid vuođđudeapmái ja nanusmahttimii • Láhčit dilálašvuođaid sámegielalaš TV- ja radiosáddagiidda • Láhčit dilálašvuođaid sámegielalaš aviissaid ovddideapmái ja julevsámegielalaš ja oarjilsámegielalaš aviisasiidduid ráhkadeapmái • Buktit oidnosii sámegiela dainna lágiin ahte almmolaš visttit ja báikenamat ožžot sámegielalaš galbbaid • Buoridit sámegielalaš girjjálašvuođa fállama girjerájuin riikka miehtá • Nannet teáhtera, filmma, girjjálašvuođa ja girjegoasttideami sihke davvisámegillii, julevsámegillii ja oarjilsámegillii ¶
SÁMI VAHKKU ROMSSA GÁVPOGIS JAGI 2009 Sámi álbmotbeaivvi oktavuođas guovvamánu 6. b. 2009 lágiduvvui Romssa gávpogii sámi vahkku. Prográmma álggii seminárain sámi giela, teknologiija ja ealáskahttima birra Romssa gávpoga girjerájus. Dan vahku lágidedje maid ¶
mearridit galbema riikka- ja fylkkageainnuin, ja gielddain fas lea ovddasvástádus mearridit gielddageainnuid galbema (galbenváldi). Galbeneiseváldi sáhttá válljet ahte sámegielalaš namma galgá leat bajimusas dainge guovlluid galbbain mat eai leat sámegiela hálddašanguovllus. ¶
diibmobeallásaš čáŋadan-kurssaid sámegielas girjerájus. Dan vahku ledje maiddái fállamassii ee. sámi girjjálašvuođa oahpásmahttin, sámi dáiddáriid čájáhus, sámi borramuškursa, sámi teáhter, sámi máinnasbottut mánáide ja sámidáru ipmilbálvalus. ¶
• Láhčit dilálašvuođaid nu, ahte šaddet neahttasiiddut main leat diehtojuohkinbálvalusat sámegillii ja sámegielaid birra • Sihkkarastit ahte sámegielalaš teavsttat leat olámuttus interneahtas ¶
Sámi báikenamat maid báikki olbmot geavahit dahje olbmot geain lea ealáhus báikkis, galget dábálaččat geavahuvvot almmolaš galbbaide, kárttaide jna. (§ 9). Báikenamma vurdojuvvo friddjadáhtus geavahuvvot, namalassii ahte almmolaš orgánat ieža váldet ovddasvástádussaneaset ollašuhttit lága iežaset ovddasvástádussuorggis. Vejolaš lea váidalit jos mearriduvvon sámegielalaš báikenamma ii galbejuvvo. Jos váidaluvvo, de váidalus galgá sáddejuvvot Kultur- ja girkodepartementii. ¶
Sámi báikenamat ja sámegielalaš galbbat Dehálaš lea sámi báikenamaid galbet sámegillii (ráhkadit báikenammagalbbaid ja geaidnočujuhusgalbbaid), vai sámegiella ja sámiid orrun bohtet oidnosii. Dat mii mearrida ášši, galgágo galbejuvvot sámegillii, lea dat ahte báikki olbmot geavahit sámegielalaš báikenama. Láhka ii earut guovlluid mat leat sámegiela hálddašanguovllu siskkobealde dain guovlluin mat leat olggobealde. Fylkkadikkiid álgaga dahkama vuođul lea Romssa fylka ja Finnmárkku fylka ožžon guovttegielalaš nama, dárogillii ja sámegillii. Dán guovtti fylkka guvllolaš stáhtaorgánat galget geavahit guovttegielalaš nama iežaset logoin, reivviin ja galbbain. Dat gusto maid fylkkarájáid geaidnogalbbaide. Fylkkamánnit leat gohčohallan gozihit dan. Báikenammaláhka galgá sihkkarastit sámegielalaš báikenamaid riikkalaš lágaid ja riikkaidgaskasaš soahpamušaid ja konvenšuvnnaid mielde. Sámegielalaš namma galgá álo leat bajimusas (ovddimusas) go galba lea sámegiela hálddašanguovllus. Stáhta geaidnolágádusa guovlokontuvrraid vuollásaš báikkálaš kontuvrrain lea ovddasvástádus ¶
MII EAKTUDA BÁIKENAMA MEARRIDEAMI? Soapmásat váldet ovdan nammaášši ja sáddejit dan mearridanorgánii, namalassii gildii, fylkkagildii dahje stáhta kártalágádussii (§ 5). Mearridanorgána válmmašta ášši ja sádde dan sámi nammakonsulentii, guhte das addá gaskaboddasaš árvalusa. Báikenammabálvalus sádde ášši viidáseappot gildii gulaskuddamii. Gielda fuolaha ahte buohkat geain lea gulaskuddandadjamuš, besset cealkit oaivileaset, ja sádde ášši ruovttoluotta báikenammabálvalussii loahpalaš árvaleapmái. Báikenammabálvalus sádde ášši mearridanorgánii, mii dahká das mearrádusa. Mearrádusorgána sádde mearrádusa gildii, mii dan almmuha (§ 7). Mearridanorgána sádde maid mearrádusa báikenammabálvalussii, eará almmolaš orgánaide mat galget geavahit nama bálvalusas, ja Guovddáš báikenammaregistarii. ¶
MII GÁIBIDUVVO OVDALGO SÁMEGIELALAŠ GEAIDNOGALBA CEGGEJUVVO? Ovdalgo lea vejolaš galbet sámegielalaš báikenamain, de báikenamma ferte leat ¶
Go báikenama čállinvuohki lea lága vuođul mearriduvvon ja čállojuvvon Guovddáš báikenammaregistarii, de dan čállinvuogi galget geavahit buot almmolaš orgánat, doaimmahusat mat leat ollásit almmolaččat, ja buohkat guđet čállet skuvlla várás oahpponeavvuid. ¶
dohkkehuvvon ja registarastojuvvon ¶
Deaivvadanbáikkit ¶
Guovddášbáikenammaregistarii. Dakkár gal- ¶
Mánát ja nuorat dárbbašit sámástit skuvlla maŋŋáge. Báikkálaš deaivvadanbáikkit leat dehálaččat movttiidahttin dihtii olbmuid sosiála, kultuvrralaš ja sámegielalaš ovttastallamiidda. Gielddain lea ovddasvástádus lágidit báikkálaš joregiid ja deaivvadansajiid, muhto maiddái eaktodáhtolaš organisašuvnnatge dahket ollu buori barggu dan dáfus. Eanaš báikkiin lea dárbbašlaš siskkáldas struktuvra go sávaldat lea álggahit doaimmaid mat buoridit sámegiela geavaheami. ¶
ben ii sorjá sámegiela hálddašanguovllus. Proseassa dábálaččat álgá go gielddat, organisašuvnnat dahje oktagasat váldet oktavuođa galbeneiseváldái. Galbeneiseváldi gulaskuddá Stáhta kártalágádusain leago árvaluvvon báikenamma dohkálaš, ovdalgo galbá diŋgojuvvo ja ceggejuvvo dábálaš vuogi mielde. Dábálaš báikenammagalbba ceggengoluid gokčá Stáhta geaidnolágádus, go galba ceggejuvvo riikkageainnu gurrii, muhto galbengoluid gokčet fylkkagielda ja gielda go lea sáhka fylkkageainnus ja gielddageainnus. ¶
Sámediggi juolluda doarjagiid prošeavttaide mat veahkehit oaččuhit áigái mánáid ja nuoraid várás deaivvadansajiid, doaibmabijuid ja dakkár prošeavttaid mat buoridit mánáid bajásšaddanbirrasa, ja mat dainna lágiin mearkkašit ollu sámegiela nannemii ja ealáskahttimii. ¶
Sámi báikenamaid nammakonsuleanttat Báikenammalága § 11 addá Sámediggá válddi nammadit sámi báikenammakonsuleanttaid. Sámediggi oažžu ollu jearaldagaid sámegielalaš báikenamaid geavaheami birra. Sámedikki nammabálvalusa bargu báikenamaiguin siskkilda vuos ja ovddimusat rávvemušaid báikenamaid čállimis. Dađistaga go sámegiella lea váldojuvvon eambbo ja eambbo atnui almmolaš oktavuođain, de báikenamaid ohcaleapmi lea lassánan. Buot mearriduvvon báikenamat čállojuvvojit Guovddášbáikenammaregistara nammasaš diehtovuđđui, maid Stáhta kártalágádus jođiha. Sámedikki hálddahusa bargamušat leat ee. válmmaštit báikenammaáššiid nammakonsuleanttaide ja sidjiide veahkkin ohcat báikenamaide duogášdieđuid. ¶
FRIDDJAFOANDAORTNET lea mánáid ja nuoraid várás, ja galgá sin movttiidahttit searvat báikkálaš kulturdoaimmaide. Ruđaid juogadit golbma bajimuš organisašuvnna: Norgga mánáid ja nuoraid organisašuvnnaid riikkaráđđi, Norgga musihkkaráđđi ja Norgga teáhterráđđi. Mánáid ja nuoraid organisašuvnnat ja joavkkut mat eai leat nu čavga organiserejuvvon, sáhttet Friddjafoandda bokte ohcat doarjaga mánáid ja nuoraid doaimmaide. ¶
NUORAID SIIDA Várdobáiki sámi guovddáš lágida márkosámi guovllus sámi nuoraide doaimmaid – Nuoraid Siida. Dat lea dakkár báiki mas sámi nuorat sáhttet deaivvadit. Áigumuš lea fállat sámi nuoraide doaimmaid main sii beroštit, ja seammás sidjiide oahpahit beroštit sámegiela ja sámi kultuvrra seailluheamis ja ovddideamis. Nuoraid siida fállá maid duodjekurssaid, ja dakko das lea lagaš ovttasbargu Skániid joatkkaskuvllain. ¶
Doaibmabidju 60. Mánáid ja nuoraid sámegielalaš deaivvadanbáikkit Ovddidan dihtii ”giellajoret-prošeavttaid” Mánáid- ja dásseárvodepartemeanta ja Bargo- ja searvadahttindepartemeanta áigot ovttasráđiid Sámedikkiin lágidit konferánssa kultur- ja astosuorggi giellajoregiid birra. Čalmmustahttit áigot mo báikkálaš searaid ja doaibmabijuid lea vejolaš geavahit ráhkadan dihtii mánáid ja nuoraid deaivvadanbáikkiid main sii sáhttet ovttastahttit astoberoštumiid ja beroštumi geavahit sámegiela. Kártenbargguid buriid ovdamearkkaiguin das mo astojoregat sáhttet geavahuvvot giellajoregin, lea áigumuš konferánssas čájehit mo daid lea vejolaš geavahit eará báikkiinge. Konferánsa galgá maid čalmmustahttit mánáid ja nuoraid sávaldagaid ja dárbbu nannet sámegiela astofálaldagaiguin. Konferánsa šaddá dan suorggi joatkevaš barggu vuođđun. Ovddasvástádus: Mánáid- ja dásseárvodepartemeanta ovttasráđiid searvi departemeanttaiguin Áigodat: 2009-2012 ¶
gielaide. Teavsttaid, jietna- ja videočuohpaldagaid, ja neahttavuđot oahpahallanreaidduid mat leat sámegillii (ja eará unnitlohkogielaide), šaddá álkit olbmuide olahit. Interneahtas lea vejolaš oahppat ođđa gielaid vaikko goas ja gos. Wikipedia nammasaš proševttas lea odne vejolaš gávdnat neahttadiehtogirjji máŋgga unnitlohkogillii. Dán bálvalusa dahket eaktodáhtolaš olbmot vejolažžan. Ollu geavahuvvon bálvalus Facebook lea odne omd. dakkár unnitlohkogillii go walisalaš gillii. Lassin vel leat arvat unnitlohkogielaid sátnegirjjit olámuttus Wiktionary nammasaš prošeavttas. Dat lea Wikipedia oalgeprošeakta, mas sátnelisttut ráhkaduvvojit eaktodáhtolaččaid bargovehkiin. Dáidda bálvalusaide lea dat oktasaš ahte geavaheaddjit dat ieža daid stivrejit. Sávahahtti ii leat ahte stáhtas galgá leat aktiiva rolla interneahta sisdoalu hárrái. Sámegielalaš geavaheaddjit berrejit leat diđolaččat interneahta ja dan iešguđetlágan bálvalusaid vejolašvuođaid hárrái, go sáhka lea sámegielaid ovddideamis. Dasto geavaheaddjit galget aktiivvalaččat bargat veahkkin vai sámegielalaš teavsttaid lohku stuorru sierranas interneahttabálvalusain. ¶
YOUTUBE LEA JULEVSÁMEGIELA geahččalanprošeakta mas háliidus lea neahttavideosáddagiiguin ja ollu olbmuid searvamiin ráhkadit eahpeformála ja interaktiiva jorega julevsámegielalaččaid várás. Doaimmahusas galget leat sámegielalaš báikkálaš nuorat Divttasvuonas eret, ja guovllu sámegielalaččat geain lea journalistalaš hárjáneapmi. Prošeavtta ruhtadit Nordlándda fylkkasuohkan, Sámediggi, STH-foanda ja Bargo- ja searvadahttindepartemeanta. Čakčamánu 2009 ¶
Interneahtta ¶
rájis galgá čađahuvvot geahččalanprošeakta ¶
Interneahta šaddama ja viidáneami geažil leat ođđa joregat ja vejolašvuođat ihtán unnitlohko- ¶
mas leat vahkkosaš web-TV-sáddagat. ¶
Interneahtavuđot giellajoregat sáhttet leat dehálaš gulahallanjoregat – dakkár joregat main mánáin ja nuorain lea ruovttudovdu ja maid sii sáhttet beaivválaččat geavahit, main sii sáhttet gulahallat sámegillii, ja nu ieža aktiivvalaččat geavahit sámegiela. Ollu neahttabáikkiin olbmot sáhttet blogget, čáhttet ja sáddet jearaldagaid nuppiide ja komeanttaidege sámegillii. Nordlándda fylkkasuohkan lea máŋga jagi atnán stuorra ovddasvástádusa almmolaš diehtojuohkimis sámegillii nuoraide. www.infonuorra.no lea diehtojuohkinbálvalus sámi nuoraide. Sámediggi, Bargo- ja searvadahttindepartemeanta ja Mánáid- ja dásseárvodepartemeanta leat guhtege juolludan ruđalaš veahki dan rájis go Infonuorra vuođđuduvvui jagi 2004. Nordlándda fylkkasuohkan, fylkkagirjerádju jođiha neahttabáikki man namm lea www.skrivebua. no. Neahttabáiki addá mánáide ja nuoraide geaid agit leat 10 jagis 20 jahkái, vejolašvuođaid sáddet neahttabáikái iežaset teavsttaid. Dan siidui lea maid biddjojuvvon Den samiske skrivebua. Nordlándda fylkkasuohkan jođiha Dearvvasvuođadirektoráhta addin doarjagiin maiddái jearaldatsiiddu man namma lea “Klara Klok” , www.klara-klok.no. Dan neahttabáikki bálvalusat leat sihke dárogillii ja sámegillii. www.diggi.no. lea neahttabáiki nuoraide guđet háliidit eambbo oahppat Sámedikki ja sámepolitihka birra. Deháleamos ulbmiljoavku leat nuorat guđet leat jienastanagi birrasiin, ja earátge geat dárbbašit vuođđodieđuid politihkalaš vuogádaga birra. ¶
tv-sáddagat ráhkaduvvojit oarjilsámegillii ja julevsámegillii. Dán guovtti suopmana lea dainna lágiin dál vejolaš gullat vahkkosaččat riikkaviidosaš sáddagiin mat leat NRK1 tv-kanálas. NRK lea sáddegoahtán tv-sáddagiid sámi nuoraide, ja daid sáddagiid namma lea Izu. NRK Sámi Radio sáddii 5 prográmma jagi 2008, ja pláne sáddet 10 ođđa prográmma jagi 2009. Nuoraidprográmmaid sádde NRK3, ja dat bistet 20 minuhta. Izu lea sámi nuoraid konseapta masa dál jo gullet radio-sáddagat ja sierra neahttasiidu. Sámediggi lea jo čujuhan dasa ahte eai buohkat sámi guovlluin sáhte geahččat NRK3-sáddagiid. Sámediggi oaivvilda maid ahte otnáš mediafálaldagat oarjilsámegillii ja julevsámegillii eai leat dohkálaččat. Nord-Salten avis nammasaš aviissas leat odne julevsámegielalaš siiddut. Lassin dasa ahte julevsámi álbmot beassá lohkat ođđasiid iežas gillii, de lea dehálaš ahte sámegiella báikegottiid giellan oidno báikkálaš aviissas. ¶
Doaibmabidju 61. Sámegielalaš aviissat – eambbo julevsámegillii ja oarjilsámegillii Sámegielalaš aviissain lea dehálaš rolla mii guoská sámegielaid seailluheapmái ja bisuheapmái, ee. oahpponeavvun skuvllaide. ¶
Mediat NRK Sámi Radio ođasfálaldagat radios siskkildit guokte julevsámegielalaš sáddaga ja guokte oarjilsámegielalaš sáddaga vahkkui. Jagi 2007 nannejuvvojedje báikkálaš kontuvrrat mat leat Divttasvuonas ja Snoasas goabbáge ovttain journalistavirggiin, ja dan geažil leat sámegielalaš ođassáddagat radios ja tvs riggon sisdoalu ja geográfalaš viidodaga dáfus. Virggit sirdojuvvojedje dohko váldodoaimmahusas mii lea Kárášjogas. Snoasa ja Divttasvuona ¶
Preassadoarjja sámegielalaš aviiissaide, mii juhkkojuvvo Kultur- ja girkodepartemeantta bušeahta kapihttala 335 poasttas 75, galgá ee. buhttet sámegielalaš aviissaid almmuheami liigegoluid. Doarjja stuorruduvvui viđain milj. ruvnnuin jagi 2008 ja golmmain milj. ruvnnuin jagi 2009. Láhkaásahusat mat mearridit mo preassadoarjagat galget juhkkojuvvot sámi aviissaide, nuppástuhttojuvvojedje jagi 2008. Nuppástusat mearkkašedje ee. ahte stuorábuš oassi doarjagiin juogaduvvojit nugohčoduvvon “rievddaldeaddji doarjjan” mat aivvestassii leat sámegielalaš aviissaid várás. Dasto vel viiddiduvvui ortnet mas doarjja juhkkojuvvui julevsámegielalaš siidduid prentemii dárogielalaš ¶
aviissain, nu ahte maiddái oarjilsámegielalaš siiddutge oažžot dakkár doarjaga. Ráđđádallamiid vuođul Sámedikkiin departemeanta lea álggahan čielggadanbarggu das mo doarjjaortnet buorebut sáhttá movttiidahttit olbmuid geavahit buot sámegielaid čálalaččat. Dan oktavuođas departemeanta áigu maid árvvoštallat dárbbašuvvojitgo ortnegat main leat doarjagat eambbo sámegielalaš aviisafálaldagaid vuođđudeapmái. Ovddasvástádus: Kultur- ja girkodepartemeanta Áigodat: 2009 ¶
Doaibmabidju 62. Snåsningen nammasaš aviisa: Oarjilsámegelalaš aviisasiiddut Snoasa suohkan lea jagi 2008 rájis leamaš mielde Sámegiela hálddašanguovllus. Suohkan lea dan oktavuođas álggahan prošeavtta “Gielem Nastedh” . Prošeavtta váldoulbmil lea čalmmustahttit ja ealáskahttit oarjilsámi giela ja kultuvrra, ja ovddidit guovttegielalašvuođa Snoasas ja Davvi-Trøndelágas. Dát mearkkaša ahte ulbmil lea aktiiva ja viiddiduvvon oarjilsámegiela geavaheapmi, ja eambbo oarjilsámegiela geavaheapmi almmolaš oktavuođain. Álggus mediat šaddet leat dehálaččat diehtojuohkima dáfus das ahte Snoasa lea guovttegielalaš suohkan. Davvisámi guovlluid vásáhusat čájehit ahte aviissat leat dehálaččat giellaoahpahusas. Jos giella ja kultuvrra dovddaheamit leat eambbo oidnosis almmolaš servodagas, de dat sáhttá dasa váikkuhit ahte oarjilsámegiela geavaheapmi lassána, ja dan ¶
DAKKÁR FILMMAT GO GUOVDAGEAINNU stuibmi ja Ofelaš (maid guktuid lea Nils Gaup regiijen) oahpistit olbmuid sámi historjái ja árbevirolaš kultuvrii, ja dat mearkkašit ollu go ¶
mielde sáhttet čuovvut dakkár váikkuhusat mat dahket ahte miellaguottut earáhuvvet ja olbmot ožžot eambbo diđolašvuođa sámegielas ja kultuvrras. Snåsningen aviisa álggaha geasset 2009 prošeavtta mii mearkkaša ahte oarjilsámegielalaš aviisasiiddut ja eambbo čállosat oarjilsámi dili birra prentejuvvojit. Dat sáhttá šaddat vuođđun dasa ahte aviisa oažžu sámi aviissaid preassadoarjaga jagi 2010 rájis. Bargoja searvadahttindepartemeanta doarju prošeavtta jagi 2009. Ovddasvástádus: Bargo- ja searvadahttindepartemeanta Áigodat: 2009 ¶
Doaibmabidju 63. Oarjilsámi mediaguovddáš Sámediggi áigu álggahit prošeavtta kárten dihtii makkár vejolašvuođat leat ráhkadit oarjilsámegielalaš mediafálaldagaid. Ovddasvástádus: Sámediggi Áigodat: 2009 ¶
Kultuvra – filbma, teáhter, girjjálašvuohta, girjerádju Filbma Norgga filbmapolitihkka galgá leat veahkkin seailluheamen ja ovddideamen sámi kultuvrra. Stáhtalaš doarjagat filbmabuvttadeapmái leat dehálaš váikkuhangaskaoamit mat sihkkarastet ahte olbmuide fállojuvvojit buorit filmmat sin iežaset gillii, ja filmmat maid vuođđu lea geahčadeaddjiid iežaset kultuvra. Nu lea sámi filmmaid hárrái, nugo dáru filmmaidge hárrái. Vuoruhuvvon suorggit, lassin sámi filmmaid ovdabargui ja buvttadeapmái, leat maiddái mánáid ja nuoraid filmmaid ráhkadeapmi ja sámi filmmaid gaskkusteapmi. Áigumuš lea álggahit riikkaidgaskasaš sámi filbmaguovddáža Guovdageidnui. Ráđđehus atná ¶
čalmmustahttet sámegiela. Filmmaid leat ollugat Norggas ja olgoriikkas geahččan. Filmmat maid vuite arvat norgalaš ja olgoriikkalaš bálkkašumiid. ¶
buorrin ahte dakkár filbmaguovddáš vuođđuduvvo, mii sáhttá buoridit ain eambbo sámi filbmabuvttadeami. Vai sámi álbmot ieš sáhttá hálddašit kulturpolitihka sámi servodagas, de Sámediggái lea biddjojuvvon sámi teáhtera, girjjálašvuođa, girjelágádusaid ja girjeráju ortnegiid hálddašeapmi. Teáhter Beaivváš Sámi Teáhter lea riikkalaš institušuvdna mii viiddis teáhterfálaldagaiguin vuos ja ovddimusat bálvala sámi álbmoga Norggas, muhto mii maiddái johtá ránnjáriikkaid sámi guovlluinge. Teáhter lea áidna fitnolaš ásahus Norggas mas sámegiella lea lávdegiellan. Hálddahuslaš ovddasvástádus Beaivváš Sámi Teáhteris lea Sámedikkis, go dat hálddaša Kultur- ja girkodepartemeantta rápmadoarjagiid. Vuođđuduvvon sámi teáhteriin lea dehálaš doaibma sámegiela geavaheami dáfus. Teáhterat leat sámegiela geavaheami ja oidnosii buktima joregat. Máŋga klasihkalaš teáhterčájálmasa – nugo Hamlet – jorgaluvvojit sámegillii, ja ollu ođđa sámegielalaš čájálmasat buvttaduvvojit. Eahpefitnolaš teáhterdoaimmat, erenoamážit dat maidda mánát ja nuorat servet mánáid ja nuoraid várás, lasihit mánáid ja nuoraid sámegielalaš joregiid logu. Åarjelhsaemien Teatere/Sydsamisk teater lea dehálaš oarjilsámi kultuvrra, giela, ihčodaga ja iešdovddu nannemii. Teáhter lea jagi 2006 rájis ožžon bissovaš doarjaga Sámedikki bušeahtas. Bargu lea jođus mii galggašii sihkkarastit teáhterii lasi doarjaga Sámedikki ja oarjilsámi guovlluid fylkkasuohkaniid ovttasbargosoahpamušain. Girjerádju Ulbmilin, sihke norgalaš eiseválddiin ja Sámedikkis, lea sihkkarastit buriid girjerádjofálaldagaid sámi álbmogii. Odne Sámedikkis lea bajimuš ovddasvástádus nannet ja viiddidit girjerádjofálaldagaid sámi álbmogii, ja norgalaš eiseválddiid ovddasvástádus gis lea ollislaš riikkalaš girjerádjopolitihka rámaid siskkobealde sihkkarastit buriid girjerádjofálaldagaid buot álbmotjoavkkuide. Kultur- ja girkodepartemeanta áigu bidjat ovdan ¶
stuorradiggedieđáhusa girjerájuid birra jagi 2009. Departemeanta áigu ovttasráđiid Sámedikkiin árvvoštallat sámi girjerádjoáššiid dieđáhusa barggu oktavuođas. Girjjálašvuohta Sámediggi juolluda doarjagiid sámegielalaš girjjálašvuhtii. Sámediggi hálddaša sierra doarjjaortnega girjelágádusaid várás mat eanaš almmuhit girjjiid sámegillii. Dat lea lassin daid várrejuvvon ruđaide mat leat girjjálašvuođa várás dan doarjjaortnegis mii lea sámi girjjálašvuođa ovddideami várás. Girjelágádusa doarjjaortnega váldoulbmil lea sihkkarastit ahte sámi girjjálašvuohta buvttaduvvo ja geavahuvvo eambbo ja bisuhit sámi girjebuvttadanfitnodagaid. ¶
Doaibmabidju 64. Sámi girjjálašvuođa oastinortnet Sámi girjjálašvuođa sierra oastinortnega ulbmil lea movttiidahttit sámi girjjálašvuođa geavaheami ja viidáneami, ja vai dan dihtii almmuhuvvojit doarvái sámegielalaš girjjit main lea alla dássi. Sámedikki ja Sámiid dáiddačehpiid searvvi gaskasaš dáiddársoahpamušas jahkái 2009, leat áššeoasehasat lihtodan vuođđudit golmmaolbmo bargojoavkku, mii galgá geahčadit ortnega mii sihkkarastá álbmogii sámi čáppagirjjálašvuođa ja musihka/juigosiid buvttadeami ja fidnema. Bargojoavkkus galget leat dáiddárorganisašuvnnain guovttis ja Sámedikki okta lahttu. Sámediggi lea álgán čielggadit sámi čáppagirjjálašvuođa ja musihka/juigosiid oastinortnega. Ovddasvástádus: Sámediggi Áigodat: Čielggadeapmi galgá gárvánit jagi 2009. ¶
DÁRBU DUTKAT JA OVDDIDIT MÁHTU ¶
Sámegiella lea vuos ja ovddimusat ovdánan giellan njálmmálaččat buolvvas bulvii. Sámegielaid ovdáneapmi čállingiellan lea viehka gieskadaš ášši. Vai sámegielat sáhttet geavahuvvot dađistaga eanet áššiid birra sihke čálalaččat ja njálmmálaččat, de lea dárbu ráhkadahttit terminologiijaid davvisámegillii, julevsámegillii ja oarjilsámegillii. Gielaid joatkevaš ovdáneapmái lea dutkan dehálaš vuođđu. ¶
heapmi buolvvas bulvii mealgadii lea sirdašuvvan mánáidgárddiide ja vuođđo- ja joatkkaskuvllaide. Dat buktá áigái nuppástuvvan rápmaeavttuid sámegielaid ovdáneapmái, sihke oktagasaide, sámi báikegottiide ja oppa sámi servodahkii. Dárbu lea oažžut buoret systemáhtalaš dieđuid dáid gielaid ovdánanproseassaid birra vai mii áddet sámegielaid boahtteáigásaš ovdánaneavttuid. ¶
Stuorra erohusat leat sámi báikegottiin ja sámi guovlluin das mii guoská man ollu sámegiella geavahuvvo beaivválaš ovttasdoaibman- ja gulahallangiellan. Dehálaš lea diehtit eambbo das mo dakkár áššit go sámegielalaš olbmuid lohku earáid ektui, biđgolas ássan, báikkálaš miellaguottut ja kultuvrralaš ja gielalaš unnitlohkodilli doibmet sierranas eaktun sámegiela ovdáneapmái guđege sámi guovllus. Erenoamážit lea dehálaš oažžut čielgasat gova daid gielaid dilis ja ovdánanvejolašvuođain mat leat mearrasámi ja márkosámi guovlluin, ja julevsámi ja oarjilsámi guovlluin. ¶
Dárbu lea maid buoret dieđuide das mo sámegielat ovdánit ovttastallan- ja gulahallangiellan sámi bearrašiin, sámi mánáid ja nuoraid, ja sámi vánhemiid ja eará rávessámiid beaivválaš eallimis, sihke davvisámi, julevsámi ja oarjilsámi guovlluin. ¶
Ollu ortnegat ja doaibmabijut leat álggahuvvon nannen dihtii sámegielaid ovdáneami. Vai leat ovttalágan ovdánaneavttut sámegielaide, de lea dárbu geahčadit man muddui ortnegat ja doaibmabijut leat dássážii nannen sihke davvisámegiela, julevsámegiela ja oarjilsámegiela. Dakkár diehtu livččii dehálaš vuođđu joatkevaš bargui sámegielaiguin. Máŋgga guovllus main sámegiella lea mannan maŋás, lea odne nu ahte gielaid oahpa- ¶
Go sámi servodagas ovdáneapmi lea viidát mannamin árbevirolaš bargguin ođđaáigásabbo fitnuide, de jávket geavahusas ollu árbevirolaš sánit ja namahusat mat gullet vuođđoealáhusaide, ja máhttuge daid birra. Dehálaš lea ahte dát dieđut čohkkejuvvojit ja vurkejuvvojit dehálaš oassin sámi kulturárbbis ja vuođđun sámi terminologiijaid ovddideapmái. Dánnego giellamolsun sámegielas dárogillii lea máŋgga guovllus joavdan hui guhkás, de leat nuortalašgiela ja bihtánsámegiela ja earáge sámi suopmaniid beaivválaš geavaheapmi mealgadii jávkan. Dát sámi gielat ja suopmanat leat sámi šláddjiivuođas dehálaš oassi, ja danne lea dehálaš daid birra seailluhit dieđuid. ¶
Sámediggi čujuha dasa ahte ain lea dárbu doarjut dábálaš vuođđodutkama sámegielaid birra, sihke gielladiliid, girjjálašvuođa ja eará fáttáid birra – namalassii davvisámegielas, julevsámegielas ja oarjilsámegielas. Duoid nuppiid sámegielaid maid lea dárbu nu dutkat. Jos čohkkejuvvojit systemáhtalaš dieđut sámegielaid birra, de dat šattašii ávkin buot surggiid giellaovddideapmái. Sámediggi berošta das maid, ahte ulbmálaččat rekruhttejuvvojit sámegielalaš dutkit, ja ahte dainna lágiin sámegiella nanusmuvvá dieđagiellan ja oažžu terminologiijaid sierranas fágasurggiide. Sámediggi árvala ahte galgá álggahuvvot sierra dutkanprográmma sámegielaid dutkama várás. Dutkanráđi Program for samisk forskning I nammasaš prográmma bisttii áigodaga 2001-2005. Jagi 2007 rájis lea ođđa dutkanprográmma álggahuvvon – Program for samisk forskning II. Prográmma áigodat lea 2007-2017. Prográmmas deattuhuvvo sámegielaid birra ee. ahte dehálaš lea movttiidahttit olbmuid geavahit sámegiela dutkamis ja dainna lágiin leat mielde huksemin sámegielalaš dieđaárbevieru. Dasto celkojuvvo ahte oarjilsámegiella, julevsámegiella ja nuortalašgiella leat unna gielažat ja áitojuvvon dilis. Deattuhuvvo ahte prográmma erenoamážit hástala álggahit dakkár prošeavttaid mat sáhttet čuvget ja nannet sámi unnitlohkogielaid dili. ¶
Ovddasvástádus: Bargo- ja searvadahttindepartemeanta Áigodat: Álggaheapmi 2009 ¶
Doaibmabidju 66. Dutkan- ja fága/resursaguovddáš Sámi parlamentáralaš ráđđi áigu ráhkadahttit árvalusa das mo ođđasis organiseret sámi giellabargguid sámedikkiid ovddasvástádussurggiin. Árvalusain lea okta dat, ahte galgá huksejuvvot oktasaš dutkan-, fága- ja resursaguovddáš sámegielaid várás. Dán orgána barggut šaddet ee. leat gielladutkamat, gielladikšun, giellaovddideapmi, terminologiijabargu, normeremat, nammabálvalus, báikenamat ja diehtojuohkin sámi giellafágalaš áššiin. Sámedikki oaidnu lea ahte buoremus livččii čohkket sámi giellafágalaš barggu ovtta dutkan- ja fága/ resursaguovddážii. Dainnago sámi giellabarggut čađahuvvojit sierranas riikkain, de oktasaš “buotsámi” resursaguovddáš nannešii sámi giellafágalaš barggu. Go oktasaš fágalaš orgána dahje oktasaš fágainstitušuvdna vuođđuduvvo, de šaddá álkit buorebut geavahit olmmošlaš návccaid ja ruđalaš resurssaid sámegielaid nannemii ja ovddideapmái. Suoma sámediggi dál bargá ovttasráđiid Norgga sámedikkiin ja Ruoŧa sámedikkiin oažžut áigái ovdaprošeaktaohcama man áššin lea dutkan- ja fága/resursaguovddáš. ¶
Doaibmabidju 65. Hukset oarjilsámegiela ja julevsámegiela dutkanmáhtu Odne leat unnán systemáhtalaš dutkamat oarjilsámegielas ja julevsámegielas. Systemáhtalaš máhttohuksen ja dutkan dáin gielain leat dehálaš vuođđu joatkevaš bargui mii galgá nannet ja ovddidit oarjilsámegiela ja julevsámegiela. Danne lea dárbu hukset dutkanmáhtu oarjilsámegielas ja julevsámegielas. Bargo- ja searvadahttindepartemeanta áigu jagi 2009 stuorrudit juolludeami Dutkanráđi sámi dutkama II prográmmii, mii galgá geavahuvvot oarjilsámegillii ja julevsámegillii, maiddái doavttergráda stipendiáhtavirggiide. ¶
Ovddasvástádus: Sámediggi Áigodat: 2009 ¶
Sámi statistihkka Girji Samisk statistikk 2008 maid Statistihkalaš guovddášdoaimmahat lea almmuhan, siskkilda statistihkaid mat čájehit sámi servodatdilálašvuođaid Norggas. Statistihkas lea eanaš geográfalaš lahkananvuohki, ja deattuha sámi ássamiid Sáltoduoddara davábealde. Lassin lea riikkaviidosaš sámi statistihkka. Girjji vuođđun lea statistihkka maid Statistihkalaš guovddášdoaimmahat jo lea čohkken ja almmuhan, dahje ávdnasat maid sierranas sámi ásahusat leat diktán geavahit. ¶
Girji ulbmil lea addit čohkkejuvvon ja ođasmahttojuvvon gova sámi statistihkas. Girjji giella lea dárogiella ja davvisámegiella. Sámi statistihkas almmuhuvvo juohke nuppi jagi ođasmahttojuvvon hápmi. Lassin Statistihkalaš guovddášdoaimmahat áigu dađistaga almmuhit ođđa sámi statistihkaid dán neahttabáikkis: www.ssb.no/samer. Bargo- ja searvadahttindepartemeanta lea ovttas Norgga sámedikkiin dahkan álgaga almmuhit jahkásaš raportta oktan komeanttaiguin sámi statistihkkii. Dát guokte soahpamušbeali leat vuođđudan guorahallanjoavkku sámi statistihka várás, mii galgá čađahit barggu. Guorahallanjoavkku bargomearrádus ii leat statistihka ráhkadeapmi, muhto ráhkaduvvon statistihkaid ohcan ja daid komenten. Raporta man namma lea , mii komentejuvvui sámi statistihkas jagi 2008, almmuhuvvui čakčamánus jagi 2008. ¶
Doaibmaplána Olggosaddán: Bargo- ja searvadahttindepartemeanta Almmolaš etáhtat sáhttet diŋgot lassigáhppálagaid čujuhusas: Departementenes servicesenter Post og distribusjon E-poasta: publikasjonsbestilling@dss.dep.no Telefáksa: 22 24 27 86 ¶
T ¶
M ¶
Almmuhankoda: A – 0025 S Hábmen: Departementenes servicesenter Prenten: Departementenes servicesenter - 05/09 - 2500 Govvideaddji: Leif Arne Holm ¶
Sámegielaid doaibmaplána ¶
Doaibmaplána Olggosaddán: Bargo- ja searvadahttindepartemeanta Almmolaš etáhtat sáhttet diŋgot lassigáhppálagaid čujuhusas: Departementenes servicesenter Post og distribusjon E-poasta: publikasjonsbestilling@dss.dep.no Telefáksa: 22 24 27 86 ¶
T ¶
M ¶
Almmuhankoda: A – 0025 S Hábmen: Departementenes servicesenter Prenten: Departementenes servicesenter - 05/09 - 2500 Govvideaddji: Leif Arne Holm ¶
Sámegielaid doaibmaplána ¶
Doaibmaplána ¶
Sámegielaid doaibmaplána ¶
SISDOALLU Ovdasátni Viiddis ja guhkesáigásaš áŋgiruššan sámegielaigui ¶
Politihkalaš vuođđu ¶
Riektevuođđu ¶
Geatnegasvuohta gáhttet sámegielaid ¶
Sámedikki bargu sámegielain ¶
Doaibmaplána barggu ja čuovvoleami organiseren Sámegielaid otnáš dilli ¶
Sámegielaid iskkadeapmi ¶
Mánáidgárddit ja vuođđooahpahus Makkár vásáhusat leat giellaealáskahttimis eará riikkain ¶
Árvaluvvon ođđa láhka nationála unnitloguid ja unnitlohkogielaid birra Ruoŧas ¶
Ulbmilat, hástalusat, guhkesáigásaš strategiijat ja doaibmabijut ¶
OAHPPAT ¶
Nannet oahpahusa davvi-, julev- ja oarjilsámegielas ja -gillii buot dásiin Sámi mánáidgárdefálaldagat ¶
Doaibmabidju 1. Diehtojuohkin mánáidgárdefálaldagaid ásaheami birra sámi mánáid várás Doaibmabidju 2. Máhttobuorideapmi mii čalmmustahttá giela Doaibmabidju 3. Pedagogalaš ávdnasiid ráhkadeapmi Vuođđooahppofálaldat sámegielas ja sámegillii Doaibmabidju 4. Kártet mo oahppit árvvoštallet sámegiela oahpahusa Doaibmabidju 5. Oahppoplánaid láidestusat Doaibmabidju 6. Bearráigeahčču das mo gielddat ja fylkkagielddat čađahit oahppiid vuoigatvuođa ¶
oažžut oahpahusa sámegielas ¶
Doaibmabidju 7. Gáiddosoahpahusa fierpmádat Doaibmabidju 8. Ovttasbargu Ruoŧain sámegiela oahpahusas Doaibmabidju 9. Ovttasbargu Suomain sámegiela oahpahusas Sámi oahpponeavvut Doaibmabidju 10. Sámegielalaš oahpponeavvut – daid buvttadeapmi, fuolaheapmi geavaheaddjiide ¶
ja jorgaleapmi Doaibmabidju 11. Sámegiela oahpahusa vuoigatvuođa ja geatnegasvuođa ¶
diehtojuohkindoaibmabijut Giliskuvllat Rávesolbmuid giellaoahpahus ja alfabehtten Doaibmabidju 12. Rávesolbmuid 5-jahkásaš oahpahusprográmma sámegielas Doaibmabidju 13. Kártet eatnigielalaš analfabetismma ja rávesolbmuid dárbbu oažžut oahpahusa ¶
sámegielas Doaibmabidju 14. Rávesolbmuid alfabehttenprošeakta Romssa fylkkas Alit oahpahus ja rekruhtten Doaibmabidju 15. Sámi oahpaheaddjioahpahus Doaibmabidju 16. Kártet rekruhttenvuođu ja makkár dárbu lea sámegielalaš oahpaheaddjiide ¶
Doaibmabidju 17. ¶
Doaibmabidju 18. Doaibmabidju 19. Doaibmabidju 20. Doaibmabidju 21. Eará gielladoaibmabijut Doaibmabidju 22. ¶
Doaibmabidju 23. Doaibmabidju 24. Doaibmabidju 25. Doaibmabidju 26. ¶
Doaibmabidju mii galgá rekruhttet oahppiid sámi oahpaheaddjioahpahussii ja oahpaheaddjioahpahussii mas lea sámegiella fágan Rekruhttenáŋgiruššan Finnmárkkus – gollevirgi Oahppoloatnaosiid sihkkun Oahpaheaddjiid joatkkaoahpahus sámegielas Kurssat ja lohkamat Sierra doaibmabijut mat galget nannet giellaovdáneami oarjilsámi guovllus ja julevsámi guovllus Oarjilsámi giellabeassi Ovddidanprošeakta Davvi-Trøndelága fylkkasuohkanis Nuortalaš giela ja kultuvrra ealáskahttin Bihtánsámi giela ja kultuvrra ealáskahttin ¶
GEAVAHIT Lasihit almmolaš fálaldagaid sámegillii geavaheaddjiide servodaga buot joregiin Sámelága giellanjuolggadusat Doaibmabidju 27. Sámelága giellanjuolggadusaid geahčadeapmi Doaibmabidju 28. Sámelága giellanjuolggadusaid bearráigeahčču Sámegielalaš bargit almmolaš hálddahusas Doaibmabidju 29. Dulkaoahpahus ja dulkkaid dohkkeheapmi Heahtedieđihanbálvalus Mánáidsuodjalus Doaibmabidju 30. Joatkkaoahpahusa árvvoštallan Doaibmabidju 31. Bearráigeahččanortnega láhkaásahusvuođđu Dearvvasvuođa- ja fuollabálvalusat Doaibmabidju 32. Dulkonbálvalusat dearvvasvuođafitnodagain Doaibmabidju 33. Bearráigeahčču Doaibmabidju 34. Ovttadássásaš bálvalusat julevsámi ja oarjilsámi guovlluin Doaibmabidju 35. Almmolaš dokumeanttaid jorgaleapmi Doaibmabidju 36. Dajaldatsátnegirji dearvvasvuođa- ja fuollabálvalusa várás Doaibmabidju 37. Diehtojuohkinávdnasat bátnedearvvasvuođa birra Doaibmabidju 38. Bátnedearvvasvuođa kárten Bargo- ja čálgohálddašeapmi Doaibmabidju 39. NAVa diehtojuohkin sámegillii Doaibmabidju 40. Geavaheaddjiid jearahallan Girkolaš bálvalusat sámegillii Doaibmabidju 41. Doarjja biibbaljorgaleapmái Doaibmabidju 42. Sámi searvegoddi oarjilsámi giellaguovllus Doaibmabidju 43. Ipmilbálvalusteavsttaid jorgaleapmi/heiveheapmi Vearroetáhta Doaibmabidju 44. Vearroetáhta – viiddiduvvon fálaldat sámegillii Kriminálafuolla Doaibmabidju 45. Sámegielalaš giddagasbargiid háhkan Doaibmabidju 46. Čohkkándilálašvuođaid geahčadeapmi Doaibmabidju 47. Kriminálafuollaguovddáš mas lea máhttu sámegielas ja sámi kultuvrras ¶
Konfliktaráđiid čállingoddi Doaibmabidju 48. Sámegiella konfliktaráđiin Politiija Doaibmabidju 49. Eambbo sámegiellamáhttu ja sámi kulturmáhttu politiijii Doaibmabidju 50. Heivehit sámegielaid elektruvnnalaš prográmmaide Doaibmabidju 51. Dakkár olbmuid háhkan Politiijaallaskuvlii guđiin lea sámi duogáš Suodjalus Doaibmabidju 52. Diehtojuohkin vuosttasgearddesoahtebálvalusa birra Doaibmabidju 53. Diehtojuohkin ja dieđiheapmi Suodjalusa hárjehallandoaimmaid birra Ráđđehusa sámegielaid geavaheapmi Doaibmabidju 54. Eanet ráđđehusdokumeanttat sámegillii Doaibmabidju 55. Hálddahustearpmat Doaibmabidju 56. Sámegillii jorgaluvvon lágaid dohkkehanortnet Sámegiella ja IKT Doaibmabidju 57. Sámegiella almmolaš registariin – gáibádusat stáhtalaš etáhtaide Giellateknologiija Doaibmabidju 58. Sámegiela riektačállinreaidu Sámegiela sátnegirjjit Doaibmabidju 59. Sámegiela sátnegirjjiid kárten ja buorideapmi ¶
OAIDNIT Oidnosii buktit sámegiela albmohahkii Sámi báikenamat ja sámegielalaš galbbat Deaivvadanbáikkit Doaibmabidju 60. Mánáid ja nuoraid sámegielalaš deaivvadanbáikkit Interneahtta Mediat Doaibmabidju 61. Sámegielalaš aviissat – eambbo julevsámegillii ja oarjilsámegillii Doaibmabidju 62. Snåsningen nammasaš aviisa: oarjilsámegelalaš aviisasiiddut Doaibmabidju 63. Oarjilsámi mediaguovddáš Kultuvra – filbma, teáhter, girjjálašvuohta, girjerádju Doaibmabidju 64. Sámi girjjálašvuođa oastinortnet ¶
Dárbu dutkat ja ovddidit máhtu Doaibmabidju 65. Hukset oarjilsámegiela ja julevsámegiela dutkanmáhtu Doaibmabidju 66. Dutkan- ja fága/resursaguovddáš Sámi statistihkka ¶
OVDASÁTNI ¶
Ráđđehus bijai giđđat 2008 ovdan St.dieđáhusa nr. 28 (2007-2008) Sámepolitihkka. Dieđáhus čilge viidát deháleamos hástalusaid mat Ráđđehusas leat politihkastis sámi servodahkii. Dieđáhusas celkojuvvo ahte sámegielaid dilli lea bahá. Ráđđehus mearridii danne ráhkadit sámegielaid doaibmaplána. ¶
Maŋimuš logiid jagiid leat arvat doaibmabijut álggahuvvon nannen ja ovddidan dihtii sámegielaid servodaga máŋgga suorggis. Dáin doaibmabijuin máŋga doibmet bures, ja leat dagahan dan ahte sámegielat leat ožžon nannosat saji servodahkii. Muhtun sámi guovlluin sámegiella lea beaivválaš gulahallangiella. Guđege olbmo giellamáhttu buorrána lunddolaččat beaivválaš ovttastallamis eará giellageavaheaddjiiguin. Dát guovllut leat dehálaš resurssat sámegiela ovdáneapmái Norggas. Seammás lea nu, ahte eanet sámegielalaš olbmot jávket go sii guđet bohtet sin sadjái, erenoamážit sámegiela hálddašanguovllu olggobealde. Ain váilot ollu sámegielalaš bargit almmolaš ja bođolaš surggiin. Danne lea dárbu eambbo áŋgiruššat ovddidit sámegielaid. Ráđđehus áigu dáinna doaibmaplánain bidjat vuođu viiddis ja guhkesáigásaš doaimmaide mat galget ovddidit sámegielaid beroškeahttá surggiid rájáin ja hálddahusdásiin. Ulbmil lea ahte Norggas nu šaddá sámegielaide dorvvolaš vuođđu boahtteáigái. Julevsámi ja oarjilsámi guovlluin lea gielladilli erenoamáš váttis. Danne lea dárbu ahte mii bidjat searaid sihkkarastit ahte julevsámegiella ja oarjilsámegiella šaddet ealli geavahan-, ovttastallan- ja máhttogiellan maiddái boahttevaš buolvvaidege. ¶
Máŋga departemeantta leat searvan doaibmaplána bargui. Mis lea leamaš viiddis gulahallan Sámedikkiin ja mii leat joavdan ovttamielalašvuhtii doaibmaplána hárrái ráđđádallamiin. Midjiide leat maid boahtán árvalusat sierranas birrasiin. Doaibmaplána váldoulbmil lea láhčit dilálašvuođaid nu, ahte sámegielaid aktiivvalaš geavaheaddjit lassánit. Dan galgá šaddat vejolaš duohtan dahkat dainna lágiin ahte sámegiela oahpahus nannejuvvo mánáidgárddiin ja vuođđooahpahusas, ja ahte lágiduvvojit eanet joregat main lea vejolaš geavahit sámegiela, ja dasto vel dainna lágiin ahte návccat biddjojuvvojit oaččuhit eanebuid váldit sámegielalaš oahpu ja oahpu mas sámegiella lea fágan. Go ráđđehus bidjá eambbo návccaid almmolaš suorggi sámegillii, de háliida nannet guđege sámi olbmo vejolašvuođa áddehallat nuppiiguin sámegillii. Mun dieđán ahte ollugat vásihit dan, ahte eai beasa geavahit iežaset vuoigatvuođa sámástit go sis lea dahkamuš almmolaš hálddahusain ja dearvvasvuođalágádusain – dannego ii oktage sáhte sin bálvalit sámegillii. Dán dili mii dáhttut ovttasráđiid buoridit. ¶
«Doaibmaplána váldoulbmil lea láhčit dilálašvuođaid nu, ahte sámegielaid aktiivvalaš geavaheaddjit lassánit...» ¶
Sámedikki sámegiellaiskkadeamit ja sámelága giellanjuolggadusaid árvvoštallan maid čájehit ahte ain leat ollu hástalusat mat fertejit čovdojuvvot ovdalgo sámelága giellanjuolggadusaid mearrádusat leat ollašuhttojuvvvon ollásit. Dárbu sáhttá leat maid geahčadit sámelága giellanjuolggadusaid riikkaidgaskasaš geatnegasvuođaideamet čuovggas. Ráđđehus danne áigu geahčadit sámelága giellanjuolggadusaid. Mun lean hui ilus go ráđđehus ođastuvvon nationálabušeahtas lea árvalan stuorrudit juolludeami Sámediggái, vai Loabága suohkanii lea vejolaš šaddat sámegiela hálddašanguovllu láhttun golggotmánu 1. beaivvi 2009 rájis Go sámegielat eambbo oidnojit ja gullojit almmolaš báikkiin, nugo min sávaldat lea, de galget leat buohkaide olámuttus. Ulbmil lea ahte sámegielat galget ¶
ovdánit servodaga nannejeaddji oassin, ja daidda galgá leat sadji ovdánit buot servodaga surggiin. Mun dieđán ahte sámit ollu barggu dahket nannen dihtii sámgiela sihke bearrašiin, báikegottiin, mánáidgárddiin ja vuođđooahpahusas, sámi giellaja kulturguovddážiin, ja sámi organisašuvnnain ja ásahusain. Ain ovddas guvlui lea mearrideaddji dehálaš ahte sámit ieža geavahit gieldaideaset viššalit. Sámegielaid nannenbargu gáibida guhkesáigásaš ja bissovaš rahčamušaid servodaga eanaš surggiin, ja dat ferte joatkit guhkit áiggi. Doaibmaplána válddahallá danne ráđđehusa barggu guhkibuš áiggi ulbmiliid, namalassii nannet sámegielaid boahtteáigái. Dát ulbmilat leat vuođđun plánaáigodaga doaibmabijuid joatkevaš čađaheapmái. ¶
VIIDDIS JA GUHKESÁIGÁSAŠ ÁŊGIRUŠŠAN SÁMEGIELAIGUIN ¶
Ráđđehusa politihka bajimuš ulbmil sámegielaid ávkin lea láhčit nu, ahte Norggas lea oadjebas boahtteáigi sámegielaide – davvisámegillii, julevsámegillii ja oarjilsámegillii. Dehálaš ulbmil lea buoridit sámegielalaš olbmuid loguid. Dat gáibida viiddis ja guhkesáigásaš áŋgiruššama buot servodatsurggiin. Ráđđehus áigu doaibmaplánaáigodaga bidjat dakkár vuođu mas lea vejolaš buorebut áŋgiruššat sámegielaiguin sierranas servodatsurggiin – erenoamážit oahpahallamiin, oahpahusas, almmolaš bálvalus- ja fuollafálaldagain, ja vel geavahit ja oidnosii buktit sámegielaid almmolaš oktavuođain. Sámegielaid oadjebas boahtteáiggi eaktun lea ahte daid árvodássi buorrána ja ahte daid geavaheaddjiide ja eiseválddiide guđege dásis bohtet oidnosii ásahuvvon giellavuoigatvuođat. Sámegiella ferte dikšojuvvot buot joregiin main sámit leat ja deaivvadit, ja danne lea dehálaš čalmmustahttit sámegielaid joregiid ja daid geavaheaddjiid deaivvadanbáikkiid. Sámegielaid oadjebas boahtteáigi eaktuda maid ahte guhtege sápmelaš geahččala nanusmahttit ja buoridit iežas sámegiela máhtu, geavahit sámegiela nu ollu dilálašvuođain go sáhteš, ja oahpahit sámegiela mađe muddui lea vejolaš ođđa buolvvaide. Jos sámegielaid boahtteáigi galggaš leat oadjebas, de gáibiduvvo ahte gielddat ja báikegottit suodjalit ja viššalit geavahit sámegiela iežaset guovlluin dainna fuolain, ahte sámegiela lea vejolaš bures oahpahit mánáidgárddiin, vuođđoskuvllain ja joatkkaskuvl- ¶
lain, ja dainnage fuolain ahte vánhemiidda ja eará rávesolbmuide maid leat buorit vejolašvuođat oahppat sámegiela. Dasto báikegottit berrejit deattuhit dehálažžan lágidit sámegielalaš joregiid mánáide, nuoraide ja rávesolbmuide, ja fállat dakkár gielddalaš bálvalusaid sámi álbmogii, main vuođus lea sámi giella- ja kulturmáhttu. Sámegielalaš galbbat galget leat gielddavisttiid sihke olggobealde ja siskkobealde, ja máŋggagielat geaidnogalbbat váikkuhit dasa ahte sámegiellage lea oidnosis báikkálaš servodagain. Sámegielaid oadjebas boahtteáigi eaktuda álššalaččat áŋgiruššama julevsámegielain ja oarjilsámegielain, vai dát gielat bissot ealli giellan maiddái boahtteáiggige. Dainnago dáin giellaguovlluin sámit orrot bieđgguid ja leat unnitlogus stuorát álbmoga ektui, de sin joavkkuide lea erenoamáš váttes hástalus fas ealáskahttit gielaset. Nu lea dilli erenoamážit oarjilsámi guovlluin. Oarjilsámit ja julevsámit leat unnitlogut olles sámi servodagas. Danne lea dárbu ahte sii buohkat geain lea ovddasvástádus sámegielain, bidjet erenoamáš searaid dáid gielaid nanusmahttimii. Nuortalašgiela/golttágiela ja bihtánsámegiela várás áŋgiruššan ferte mearkkašit ahte álggahuvvojit báikkálaš ja rádjarasttideaddji giellaprošeavttat maid vuođđun lea dáid gielaid duohtadilli. Odne ii leat jáhkehahtti atnit dáid gielaid ealli giellan sierranas servodatsurggiin nugo lea vejolaš dahkat davvisámegiela, oarjilsámegiela ja julevsámegiela dáfus. ¶
Ráđđehusa barggus ovddidan dihtii sámegielaid Norggas leat čuovvovaš bajimuš ulbmilat: • Sámegielat davvisámegiella, julevsámegiella ja oarjilsámegiella galget ovddiduvvot ja leat ealli gielat maiddái boahtteáiggige • Sámegielat galget ovddiduvvot ja oinnosmahttojuvvot • Buohkain galgá leat vuoigatvuohta oahppat sámegiela • Sámegielalašvuođa vuoigatvuođat galget nannejuvvot ja gulahuvvot • Duon golmma sámegillii, davvisámegillii, julevsámegillii ja oarjilsámegillii, galget leat ovttaárvosaš ovdánanvejolašvuođat • Almmolaš ásahusat galget diđolaččat geavahit sámegielaid, sihke davvisámegiela, julevsámegiela ja oarjilsámegiela • Máhttu Norgga sámegielaid birra galgá buoriduvvot ja seailluhuvvot boahtteáigái ¶
Politihkalaš vuođđu Ráđđehusbellodagaid politihkalaš vuođđu – Soria Moria-julggaštus – almmuha ulbmilin dakkár sámepolitihka čađaheami, mii lea ávkin sámi álbmogii, nu ahte sámi gielas, kultuvrras ja servodateallimis lea sihkkaris boahtteáigi Norggas. St.dieđáhusas nr. 28 (2007-2008) Sámepolithkka ráđđehus lea dovddahan ahte sámegielat galget leat ealli gielat. Sámegielaid galgá leat vejolaš geavahit servodaga buot joregiin, ja sámegiela geavaheapmi galgá buoriduvvot buot servodatjoregiin. Stuorradiggedieđáhusas nannejuvvo dasto vela ahte sámi gillii ja kultuvrii guoski hástalusat galget ollašuvvat dainna lágiin ahte almmolaš ásahusaid ovddasvástádus ja rolla buoriduvvo sámi geavaheaddjiid várás dakkár guovdilis čálgodoaimmain go dearvvasvuođas, fuolas ja oahpahusas. Dat gáibida aktiiva politihka mii váldá mielde oassin sámegielalaš ja sámekultuvrralaš viidodaga almmolaš bálvalusaide ja fálaldagaide. St.dieđáhusas nr. 35 (2007-2008) Mål og meining ráđđehus lea árvalusvuođđun hábmen ollislaš giellapolitihka. Gielladieđáhusa ollislaš viidodat ¶
mearkkaša ahte sámegiela boahtteáigái sihkkarastin maid gullá bajimuš giellapolitihkalaš ovddasvástádussii oassin. Bargu sámegiela ovddidemiin lea danne maiddái oppalaš giellapolitihkalaš hástalus, iige duššefal dábálaš sámepolitihkalaš hástalus. Sámegielat, erenoamážit unnibuš gielat, leat ollu váddát dilis go Norgga riikkagiella. Giellajápmu lea duođalaš áitta duoidda unnibuš sámegielaide. Muhto vel davvisámegiellage čilgejuvvo áitojuvvon giellan riikkaidgaskasaš oktavuođain. Go giellajámu lea áigumuš hehttet, de gáibiduvvo čavgadat ja ulbmálat ja dárkilit plánejuvvon áŋgiruššan. Gielladieđáhusas celkojuvvo ahte ráđđehusa barggu ulbmil lea ráhkadit vuođu ođđa sámi giellapolitihkkii mas lea strategalaš ja ollislaš viidodat sámegillii ja sámi servodahkii. Dát doaibmaplána gullá dán bargui oassin. St.dieđáhusas nr. 23 (2007-2008) Språk bygger broer namahuvvojit doaibmabijut mat gullet ollislaš giellaoahpahuspolitihkkii man vuođđun lea olbmo oppa eallima viidodat ja máŋggagielalašvuođa viidodat. Mánáidgárddit dat leat heivvoleamos joregat go doaibmabijuid ulbmil lea movttiidahttit olbmo jo mánnán oččodit sámegiela. Departemeanta oaidná dárbun árvvoštallat giellakártema ja giellamovttiidahttima reaidduid ja vugiid kvalitehta, vai lea vejolaš gávnnahit mo lea buoremus ovddidit sámegiela. Dasto čilgejuvvo sámegiela sadji maiddái vuođđooahpahusasge, ja departemeanta atná iežas hástalussan sihkkarastit oahppiide oktagaslaš vuoigatvuođa oahppat sámegiela, ee. atnit fuola das ahte leat fidnemis dohkálaččat oahppan oahpaheaddjit ja ahte ráhkaduvvojit ja buvttaduvvojit buorit sámegielalaš oahpponeavvut. Departemeanta ulbmáda buoridit gáiddosoahpahusa fálaldagaid ja gulahit jeavddalaččat ahte oahppiin lea vuoigatvuohta oažžut sámegiela oahpahusa. Stuorradiggedieđáhus válddahallá dasto universitehtaid ja allaskuvllaid giellafágaid. Sámegielalaš dutkamat ja sámegielalaš oahpaheaddjioahpahusat leat Norggas dehálaš eavttut go galgat seailluhit ja ovddidit sámegielaid ja sámekultuvrra, ja nu maiddái riikkarájáid rastá. Dehálaš lea erenoamážit atnit muittus unnibuš sámegielaid, julevsámegiela ja oarjilsámegiela, ja stuorradiggedieđáhusas čujuhuvvo dasa ahte viggamušaide oččodit oahppiid ohcat ¶
dáidda oahpuide ferte leat stuorra deaddu buot ásahusain main lea dat ovddasvástádus dán suorggis. ¶
álbmogiid vuoigatvuođaid birra ee. álgoálbmogiid gielalaš vuoigatvuođaid. ¶
St.dieđáhusas nr. 31 (2007-2008) Kvalitet i skolen ráđđehus deattuha ahte lea dárbu árrat vuoruhit guovdilis vuođđogálggaid. Vai sáhttá sihkkarastit juohke oahppái vuogádatlaš čuovvoleami vuosttamuš skuvlajagiid, de departemeanta áigu geatnegahttit skuvllaid kártet oahppiid lohkančehppodaga sin skuvlavázzima vuosttamuš golbma jagi. ¶
Eurohparáđđi mearridii jagi 1992 Eurohpalaš lihttu regiuvdna- dahje unnitlohkogielaid birra (European Charter for Regional or Minority Languages) áigumušain gáhttet unnitlohkogielaid, vai eurohpalaš kultuvra bisošii ovttastuvvan ja šláddjes kultuvran. Lihttu geatnegahttá nationálastáhtaid čađahit čielga doaibmabijuid seailluhan dihtii regionála- ja unnitlohkogielaid, nu ahte dat bohtet oidnosii sihke politihkas, lágain ja geavadis. Lihtu oassi II mearrida arvat dehálaš ulbmiliid ja vuođđojurdagiid stáhtaid geatnegasvuođa birra nannet unnitlohkogielaid gáhttema. Unnitlohkogielaidlihtu oassi III siskkilda viidát ja dárkilat njuolggadusaid mat čielgasit geatnegahttet eiseválddiid sierranas surggiin, ee. dakkár surggiin go oahpahusas, riektelágádusas ja almmolaš hálddahusas. Norggas lihtu oassi III lea fámuiduvvan davvisámegiela várás. Maŋŋágo Snoasa suohkan ja Divttasvuona suohkan leat váldojuvvon mielde sámegiela hálddašanguvlui, de Bargo- ja searvadahttindepartemeanta áigu árvvoštallat galgágo lihtu oassi III gustot maiddái oarjilsámegillii ja julevsámegilliige. ¶
Departemeanta áigu álggahit bissovaš vuogádaga mas oahpaheaddjit sáhttet oažžut lasi oahpu. Stáhta ruhtada lohkansajiid dihto oahpaheaddjilohkui ja fállá gielddaide geavahit dáid oapposajiid. Buot easkkavirgáduvvon rektoriid várás galgá álggahuvvot master-dássásaš oahppofálaldat skuvlajođiheamis. Stáhta máksá lohkansajiid goluid. Ráđđehus áigu daid skuvllaid ja skuvlaeaiggádiid várás main leat erenoamáš hástalusat, buoridit kvalitehtaárvvoštallama vuogádaga ja vuoruhit skuvllaid ja skuvlaeaiggádiid vástesaš rávvagiid. St.dieđáhus nr. 11 (2008-2009) Læreren – rollen og utdanningen namaha sámi oahpaheaddjioahpahusa sierra. Ráđđehus árvala máŋga doaibmabiju maiguin galggašii leat álkit oažžut eanebuid váldit sámi oahpaheaddjioahpu, ja ollu dakkárge doaibmabijuid mat movttiidahttet eanebuid váldit sámegiela fágan mii lea oassin sin norgalaš oahpaheddjioahpus. Stuorradiggedieđáhus čujuha maid dasa ahte dat ásahusat mat fállet oahpu sámegielas, fertejit buorebut bargat ovttasráđiid, dasgo dakkár ovttasbarggus leat ollu geavatkeahtes vejolašvuođat. ¶
Riektevuođđu Arvat riikkaidgaskasaš konvenšuvnnain mat leat unnitloguid ja álgoálbmogiid birra, leat mearrádusat gielaid gáhttema birra. ILO-konvenšuvdna nr. 169 cealká ee. artihkkalis 28 ahte «Doaibmabijut galget álggahuvvot mat seailluhit ja ovddidit dan álbmoga gielaid geavaheami mas lea sáhka.» . Maiddái ONa konvenšuvdnage siviila ja politihkalaš vuoigatvuođaid birra láidesta Norgga barggu sámegielain. Dasto válddahallá ON-julggaštus álgo- ¶
Norga bijai ovdan iežas goalmmát raportta njukčamánus 2005. Eurohparáđi resolušuvdna das mo Norga lea čuovvolan Unnitgielaidlihtu jagi 2007 rájis, buktá čielga árvalusaid čuovvovaš čuoggáiguin: • Norga ferte buoridit julevsámegielas ja oarjilsámegielas oahpponeavvoráhkadeami ja dáid gielaid oahpaheaddjiid oahpahusa • Norga ferte sihkkarastit ahte sosiála- ja dearvvasvuođaásahusat mat leat sámi hálddašanguovllus, fállet bálvalusaid sámegillii • Norga ferte sihkkarastit ahte álbmotregistaris ja eará almmolaš registariin ja ásahusain lea vejolaš geavahit sámi čállinmearkkaid Eurohparáđi áššedovdi lávdegoddi deattasta ahte julevsámegiella ain lea rašis dilis. Oarjilsámegiela dáfus áššedovdi lávdegoddi dadjá ahte dát giella lea erenoamáš hearkkes dilis ja ahte dan giela várás lea dárbu álggahit ájitkeahttá doaibmabijuid amas giella duššat Norggas. Dárbu lea ulbmálaččat doarjut giela ja hutkat ođđa čovdosiid mat heivejit oarjil- ¶
sámegiela erenoamáš dillái. Lávdegoddi deattuha dasto dehálažžan ahte Norga ovttasbargá ruoŧŧilaš eiseválddiiguin buoridan dihtii oarjilsámiid dili. ¶
ahte lágat ja láhkaásahusat mat erenoamážit gusket oppa sámi álbmogii dahje sámi álbmoga osiide, galget jorgaluvvot sámegillii. ¶
Norgga njealját raporta gárvánii geasset 2008. Eurohparáđđi ii vel leat meannudan dan gárvásii miessemánus 2009. ¶
Sámelága giellanjuolggadusat addet riikkaássiide gielalaš vuoigatvuođaid mat doibmet go sis lea dahkamuš almmolaš orgánaiguin. Dat giellanjuolggadusat gustojit njuolggadusaid, almmuhusaid ja skoviid jorgaleapmái sámegillii, vuoigatvuhtii oažžut vástádusa sámegillii, viiddiduvvon vuoigatvuhtii geavahit sámegiela riektelágádusas, viiddiduvvon vuoigatvuhtii geavahit sámegiela dearvvasvuođa- ja sosiálasuorggis, oktagaslaš girkolaš bálvalusaide, vuoigatvuhtii oažžut oahpahallanvirgelobi ja vuoigatvuhtii oažžut sámegiela oahpahusa. ¶
Riikkalaš lágain Vuođđolága § 110 a vuođđuda stáhta geatnegasvuođa lágidit dili nu ahte sámi álbmot sáhttá «sihkkarastit ja ovddidit gielas, kultuvrras ja servodateallimis» . Dát dat ee. lei vuođđun go sámeláhkii lasihuvvui ođđa kapihtal 3 giela birra jagi 1990. Njuolggadusat fámuiduvve ođđajagemánu 1. b. 1992, ja leat dainna lágiin doaibman 17 jagi. Sámelága § 1-5 nanne ahte sámegiella ja dárogiella leat ovttaárvosaš gielat, ja ahte dat galget leat ovttadássásaččat sámelága goalmmát kapihttala mearrádusaid vuođul. Muhtun mearrádusat leat ráddjejuvvon sámegiela hálddašanguvlui, ja muhtun mearrádusain fas eai leat dakkár geográfalaš ráddjejumit. Muhtun mearrádusat leat erenoamážit gielddaid várás, ja muhtumat fas gustojit maiddái stáhtalaš ja guvllolaš eiseválddiide. Láhka cealká ee. ¶
Sámegiela hálddašanguovlu fátmmasta Kárášjoga, Unjárgga, Porsáŋggu ja Deanu gielddaid ja Guovdageainnu suohkana Finnmárkkus, Gáivuona suohkana Romssa fylkkas, Divttasvuona suohkana Nordlánddas, ja Snoasa suohkana Davvi-Trøndelágas. Loabága suohkan Romssa fylkkas lea ohcan beassat sámegiela hálddašanguvlui. Maŋŋágo Snoasa suohkan ja Divttasvuona suohkan šadde sámegiela hálddašanguvlui, de leat sámelága giellanjuolggadusat viiddiduvvon gustot maiddái oarjilsámegillii ja julevsámegillii. Dat mearkkaša ahte dain gielddain/suohkaniin ja guvllolaš ja stáhtalaš eiseválddiin mat leat dain hálddašanguovllu osiin main dát gielat geavahuvvojit, lea ovddasvástádus giellalága njuolggadusaid čađaheamis guđege giela dáfus. Lágat ja láhkaásahusat mat erenoamážit gusket oppa sámi álbmogii dahje sámi álbmoga osiide, galget jorgaluvvot sámegillii. Sámelága giellakapihttala mearrádusat leat unnimusgáibádusat. Dat mearkkaša ahte buot almmolaš orgánat ávžžuhuvvojit váldit vuhtii sámegiela geavaheaddjiid, maiddái guhkkelii go maid lága njuolggadusat gáibidit ja hálddašanguovllu ráddjejupmi geatnegahttá. Buori hálddašandábis čuovvu ahte čálalaš oktavuođaváldimii mii lea sámegillii, galgá vástádusge leat sámegillii, maiddái dakkár dáhpáhusain main lága mielde ii leat geatnegasvuohta dasa. ¶
Plassje Svaahken ¶
Sámegiela oahpahusa lágalaš vuođđu leat sámeláhka ja oahpahusláhka. Maŋŋágo sámegiela hálddašanguovlu viiddiduvvui nu, ahte dat dál fátmmasta suohkaniid mat leat oarjilsámi ja julevsámi guovlluin, de ipmirduvvo doaba ”sámegiella” siskkildit davvisámegiela, oarjilsámegiela ja julevsámegiela. Seamma definišuvdna lea maid oahpahuslágasge (§ 6-1). Sámelága § 3-8 cealká ahte ”juohkehaččas lea vuoigatvuohta oahppat sámegiela”. Dat gusto sihke sámiide ja dážaide. Eará guovdilis láhka lea mánáidgárdeláhka, mii mearrida gielddaid ovddasvástádusa lágidit fálaldagaid sámi mánáide. Duopmostuolloláhka čujuha sámelága mearrádusaide go sámegiela geavaheamis lea sáhka. Báikenammaláhka galgá sihkkarastit sámi báikenamaid riikkalaš lágaid ja riikkaidgaskasaš soahpamušaid ja konvenšuvnnaid mielde. Dearvvasvuođalágat muddejit dearvvasvuođabálvalusa doaimmahusaid, bargiid ja dearvvasvuođabálvalusaid geavaheaddjiid gaskavuođaid. Dearvvasvuođarievttálaš hálttis gusto dakkár gáibádus, ahte diehtojuohkin galgá leat ipmirdahtti beroškeahttá giellanjuolggadusaid ráddjejumis, ja sámegielalaš bálvalusfálaldagat maid leat dehálaččat rivttes ja dárbbašlaš iskkadeami ja dálkkodeami geažil, gč. omd. pasieantavuoigatvuođalága. ¶
Geatnegasvuohta gáhttet sámegielaid Buot almmolaš doaimmahusain lea ovddasvástádus váldit vuhtii sámegielaid geavaheaddjiid iežaset bargosurggiin suorgeovddasvástádusa vuođđojurdaga mielde. Buot almmolaš orgánat maidda sámelága goalmmát kapihttala giellanjuolggadusat gusket, leat geatnegasat gozihit ahte sámelága giellanjuolggadusat čuvvojuvvojit. Dán doaibmaplána doaibmabidjooasis čilgejuvvo dárkileappot makkár ovddasvástádusoktavuođat leat omd. oahpahussuorggis ja dearvvasvuođasuorggis. Sámedikkis lea ja galgá áin leat erenoamáš guovdilis rolla sámegiela bargguin. Norgga eiseválddit eai dattetge sáhte sirdit alddiineaset Sámediggái bajimuš ovddasvástádusa sámegielas. Álo lea stáhtalaš ovd- ¶
dasvástádus bidjat dárbbašlaš rápmaeavttuid sámegiela gáhttejupmái ja ovddideapmái. Sámedikkis okto ii sáhte lea ovddasvástádus sámegiela ovddideami lágideamis. Sámegiela joatkevaš ovdáneapmi sorjá máŋgga oasálačča áŋgiruššamis, ja das lea maiddái gielddain/suohkaniin ja fylkkagielddain/suohkaniinge guovdilis doaibma. Bargo- ja searvadahttindepartemeanttas lea ovddasvástádussan oktii heivehit ráđđehusa sámepolitihka. Sámegiella lea erenoamáš guovdil sámi kultuvrra, ealáhusaid ja servodaga dábálaš ovddideamis. Bargo- ja servadahttindepartemeanta lea danne maŋimuš logiid jagiid álggahan arvat doaibmabijuid sámegiela dihtii. Dainnago Bargo- ja searvadahttindepartemeanttas lea leamaš guovdilis rollan sámegiela gáhtten- ja ovddidanbargu, de sámelága giellanjuolggadusaid formála ovddasvástádus galgá sirdojuvvot Kultur- ja girkodepartemeanttas Bargoja searvadahttindepartementii. Bargo- ja searvadahttindepartemeanta goziha dasto sámelága kapihttala 3 njuolggadusaid ollašuhttima. Bargo- ja searvadahttindepartemeanta šaddá maid dan mielde váldit badjelasas ovddasvástádussan oktiiordnet Norgga geatnegasvuođaid čuovvolit unnitlohkogielaidlihtu mearrádusaid. Dainnago Kultur- ja girkodepartemeanta lea giellapolitihkalaš ovddasvástideaddji departemeanta, de das lea bajimuš ovddasvástádus ollislaš ja surggiidrasttideaddji giellapolitihkas. Bođolaš doaimmahusaide eai guoskka sámelága giellanjuolggadusat. Maŋimuš jagiid mii leat dattetge oaidnán ahte muhtun organisašuvnnat ja fitnodagat leat váldán atnui sámegiela, omd. namaide, almmuhusaide, diehtojuohkimii neahtas ja gihppagiin. Muhtumat leat maid virgádan sámegielalaš bargiid guđet sáhttet bálvalit sámegielalaš geavaheaddjiid. Ráđđehus atná dan lunddolaš čuovvumuššan das, go sámegiella lea ožžon nannosat sajádaga. ¶
Sámedikki bargu sámegielain Sámelágas lea § 3-12 Sámi giellabargguid organiseren, ja dan mielde Sámediggi galgá bargat nu, ahte gáhtte ja ovddida sámegielaid Norggas. Dasto cealká láhka ahte Sámediggi galgá ráhkadit raportta Gonagassii juohke njealját jagi, mas sámegielaid dilli Norggas čilgejuvvo. ¶
Sámediggi várre juohke jagi ruđaid maid sáhttá juogadit sierranas doaibmabijuide mat nannejit ja ovddidit sámegielaid Norggas. Jahkái 2009 dat supmi lea unnibuš go 60 milj. ruvnnu. Ruđat mannet sámegiela hálddašanguovllu gielddaide ja fylkkagielddaide, giellaguovddážiidda ja sierranas prošeaktaohcciide. Jagi 2008 rájis geavahuvvo maid oassi Sámeálbmotfoandda1 vuoittus giellaovddideaddji doaibmabijuide. Lassin Sámediggi hálddaša doarjagiid mat leat mánáidgárdefálaldagaid, oahpponeavvuid ja stipeanddaid várás. Juolludeapmi mii lea sámelága giellanjuolggadusaid hálddašanguovllu gielddaid ja fylkkagielddaid várás, máksojuvvo jahkásaččat dihto Sámedikki mearridan eavttuid mielde. Dát ruđat galget gokčat lassegoluid mat gielddain leat guovttegielalaš gieldan. Sámediggi galgá gozihit dáid ruđaid geavaheami, ja gielddat ja fylkkagielddat sáddejit jahkásaččat dieđáhusa ruhtageavaheamis Sámediggái. Jahkái 2009 leat várrejuvvon 42,75 milj. ruvnnu. Sámediggi áigu ođasmahttit juolludaneavttuid jagi 2010 bušeahta oktavuođas. Norgga sámedikkis lea giellastivra mii lea giellafágalaš áššiin Sámediggeráđi rávvejeaddji orgána. Giellastivrras leat lahtut geat ovddastit davvisámegiela, julevsámegiela ja oarjilsámegiela guovlluid. Lahtut davviriikkalaš orgánii Sámi giellalávdegoddái (SGL) válljejuvvojit giellastivrra láhtuid gaskkas. SGL lea Sámi parlamentáralaš ráđi mearridanorgána mii galgá bargat sámi giellaáššiiguin ja ovddidit sámegiela čálalaččat ja njálmmálaččat. Lassin Sámi giellalávdegoddi juohká dieđuid riikkaid giellaorgánaide, ja earáide. Sámedikki barggut mat leat sámegiela terminologiijas ja normeremis čađahuvvojit ovttasráđiid Sámi giellalávdegottiin. Sámi giellalávdegotti doaibma lea ee. dohkkehit sámegielaide tearpmaid ja normeremiid. Sámi giellalávdegottis leat golbma tearbmajoavkku, davvisámegillii, oarjilsámegillii ja julevsámegillii, ja dain leat fágaolbmot guđet bohtet golmma sámedikkis ja guđege sámegiela guovllus. Maiddái normerema várásge Sámi giellalávdegottis leat giellajoavkkut máin lea giellafágalaš ¶
máhttu, maiddái riikkarájáid rastá. Dat mearkkaša ahte giellafágalaš bargu čađahuvvo oktilaččat buot sámegielain ja davviriikkalaš dásis. Sámedikkis lea sátnebáŋku, Risten.no, mii siskkilda muhtun sámi terminologiijaid. Sámedikkis lea maid ovttasbargu Bargo- ja searvadahttindepartemeanttain ja Máhttodepartemeanttain ”Divvun” nammasaš prošeavtta oktavuođas – mas galget ráhkaduvvot golmma sámegillii divodanprográmmat (geahča doaibmabiju 58). Sámediggi nammada báikenammakonsuleanttaid ja rávve mo sámegielalaš báikenamat galget geavahuvvot ja mo báikenammaláhka galgá hálddašuvvot. Sámedikkis leat odne golbma báikenammakonsuleantta guđet rávvejit mo Norggas galget čállit sámegielalaš báikenamaid. Nammakonsuleanttain lea ovddasvástádus davvisámegiela, julevsámegiela ja oarjilsámegiela guovlluin. Jagi 2009 ožžot 10 sámi giellaguovddáža doarjagiid Sámedikkis. Giellaguovddážiid doaibmamuš lea ealáskahttit, seailluhit ja nanusmahttit sámi giela ja kultuvrra. Giellaguovddážiid bargguide gullá ovddidit ja buoridit oahpahusdoaibmabijuid mat leat sámi giela, kultuvrra ja ealáhusaid várás, ja juohkit dieđuid sámi kultuvrra birra. Giellaguovddážat lágidit juohkelágan kurssaid, nugo sámegielas mánáid stoahkangiellan, sámegiela gielddabargiid várás, ja duojis. Giellaguovddážat leat guovlluineaset sámi álbmoga deaivvadansajit, ja danne dat leat dehálaš ásahusat sámegiela nannemis ja ovddideamis. Sámediggi juohká doarjagiid sámi mánáidgárddiide maid njuolggadusaide lea čállojuvvon ahte mánáidgárdi atná vuođđunis sámi giela ja kultuvrra. Sámedikkis leat maid doarjagat ovttaskas mánáid oahpahussii dáža mánáidgárddiin, gč. válddahallama dán doaibmaplána doaibmabidjooasis. Sámediggi doallá jahkásaš fierpmádatčoahkkimiid mánáidgárddiid sierranas bargiidjoavkkuide, ee. jođiheaddjiide, giellabargiide ja almmáiolbmuide. Sámediggi juolluda doarjagiid oahpponeavvuide mat leat heivehuvvon sámi mánáidgárdemánáide. Oahpponeavvuid ja Sámedikki oahpahussuorggi rolla dáfus, geahča doaibmabidjooasi. ¶
1 Foanda vuođđuduvvui Stuorradikki bušeahttamearrádusa vuođul, mii dahkkojuvvui geassemánu 16. b. 2000 kollektiiva kompensašuvdnan gielalaš ja kultuvrralaš vahágiidda ja gillámušaide, maid ovddeš dáruiduhttinpolitihkka lea dagahan sámi álbmogii. Foandda ulbmil lea juolludit doarjagiid veahkkin dakkár doaibmabijuide mat nannejit ja veahkehit ealáskahttit sámi giela ja kultuvrra. ¶
Sámediggi juolluda stipeandda oahppiide geain lea sámegiella fágan joatkkaskuvllas. Lassin Sámediggi lea vuođđudan stipeanddaid alit oahpahusa várás, gč. doaibmabidjooasi. Diehtojuohkin/láidestus vuoigatvuođaid birra: Sámediggái bohtet álbmogis arvat jearaldagat das, makkár vuoigatvuođat guđege olbmos leat go sus lea dahkamuš almmolaš ásahusaiguin. Ovddimusas leat gažaldagat vuoigatvuođas oažžut oahpahusa sámegielas ja sámegillii, ja gos oahppit sáhttet oažžut dán vuoigatvuođa ollašupmái. Seamma gažaldaga jerret maid vánhemat geat háliidit bidjat mánáset mánáidgárdái ja dáhttot ahte mánnái das leat fálaldagat mat leat heivehuvvon su gillii ja kultuvrii. Sámedikkis ii leat mihkkege formála válddiid bagadit gielddaid/skuvla- ja mánáidgárdeeaiggádiid, muhto sáhttá daid bagadit mánáidgárddi lážáldaga ja skuvlla oahpahusa hárrái. Sámediggi juohká dieđuid vánhemiidda das maid sii sáhttet dahkat čoavdin dihtii ášši. Sámediggái bohtet muhtun gažaldagat olbmo vuoigatvuođaid birra oažžut bálvalusaid sámegillii dearvvasvuođalágádusas, riektelágádusas ja girkus, ja maiddái gažaldagaid dulkoma birra sierranas oktavuođain. Ollu gielddat ja ásahusat bovdejit Sámedikki doallat diehtojuohkinčoahkkimiid, logaldallamiid ja dakkáraččaid sámegiela birra. Lassin addojuvvojit ollu dieđut ja rávvagat čálalaččat ja telefovnnas. Gielddat, skuvllat, mánáidgárddit ja giellaguovddážat leat dat mat dávjjimusat váldet oktavuođa Sámediggái. Oktavuođa váldet Sámediggái maid čállit, mediat ja eará giellageavaheaddjit, omd. terminologiija birra, báikenamaid birra, ja dan birra, mo galggašii nannet ja ovddidit sámegiela sierranas ásahusain. Sámediggi lea dahkan ovttasbargansoahpamuša Finnmárkku fylkkagielddain, Romssa fylkkasuohkaniin ja Nordlándda fylkkasuohkaniin, ja maiddái ovttasbargansoahpamuša ovttain fylkkasuohkaniin oarjilsámeguovllus. Dáid soahpamušaid ulbmil lea ee. nannet sámi giela ja kultuvrra. Sámedikki čielga árvalusat dán doaibmaplána bargui bohtet ovdan doaibmaplána doaibmabidjooasis. ¶
Doaibmaplána barggu ja čuovvoleami organiseren Bargo- ja searvadahttindepartemeanta jođiha sámegiela doaibmaplána barggu. Doaibmaplána lea ráhkaduvvon ovttasráđiid Sámedikkiin, ja dan bargui leat maid searvan earáge áššáigullevaš departemeanttat. Sámediggepresideanta ja bargo- ja searvadahttinministtar soabaiga jahkebeallásaš ráđđádallančoahkkimis miessemánu 2008, ahte doaibmaplána bargu galgá álggahuvvot dakkaviđe, ja ahte ráđđehusa ja Sámedikki sámegiellabarggut heivehuvvojit oktii. Doaibmaplána barggu botta leat leamaš bissovaš oktavuođat ja ráđđádallamat, ja loahpalaš ráđđádallančoahkkimat dollojuvvojedje sihke hálddahuslaš ja politihkalaš dásis njukčamánu 31. b. ja čuoŋománu 17. b. 2009. Sámegiela doaibmaplána bargoproseassas Bargoja searvadahttindepartemeanta lea doallan čoahkkimiid fylkkamánniiguin, fylkkasuohkaniiguin, gielddaiguin, skuvllaiguin, ásahusaiguin, giellaguovddážiiguin ja eará sámi giellabirrasiiguin ja dutkanbirrasiiguin. Departemeanta lea maid ožžon arvat čálalaš árvalusaid, sihke almmolaš doaimmahusain, organisašuvnnain ja oktagasain. Doaibmaplána galgá doaibmat vihtta jagi. Guhtege departemeanttas, mii lea čállojuvvon doaibmabiju ovddasvástideaddjin, lea ovddasvástádus doaibmabiju čađaheamis, dasge mo doaibmabidju galgá organiserejuvvot ja ruhtaduvvot. Bargo- ja searvadahttindepartemeanta áigu plánaáigodaga oktii heivehit ulbmiliid čuovvoleami ja ovddideami ja doaibmaplána doaibmabijuid. Dat bargu galgá čađahuvvot ovttasráđiid Sámedikkiin, ja go lea dárbu, de departemeanta ráđđádallá Sámedikkiin. Daid doaibmabijuid čađaheapmi ja viidodat maid doaibmaplána válddahallá, šaddet heivehuvvot jahkásaš bušeahttaárvalusaide ja dasa mo Stuorradiggi daid meannuda. Áigumuš lea ráhkadit jahkásaš dilleraporttaid. ¶
SÁMEGIELAID OTNÁŠ DILLI ¶
Sámegiella gullá suoma-ugralaš giellajovkui. Sámástit sihke Norggas, Ruoŧas, Suomas ja Ruoššas. Buohkanassii leat logi sierranas sámi suopmana dahje giela, ja giellaráját rasttidit riikkarájáid. Guorahallamis maid Sámi ealáhus- ja guorahallanguovddáš čađahii jagi 20002 Sámi giellaráđi ovddas, meroštallet ahte leat sullii 25 000 sámegielalačča Norggas. Sullii bealli sis sihke sámástit, lohket ja čállet sámegillii, ja bealli fas sis máhttet dušše hállat. Váttis lea dárkilit meroštallat man stuorra lohku lea guđege sámegielas, muhto davvisámegiella lea eahpitkeahttá viidámus sámegiella Norggas. Julevsámegielas ja oarjilsámegielas leat jáhkkimis unnit go duhát geavaheaddji. Viehka unnán olbmot odne máhttet nuortalašgiela/golttágiela ja bihtánsámegiela Norggas. Nuortalašgiella/golttágiella lea odne Mátta-Várjjaga gielddas. Sámi giellalávdegotti addin dieđuid mielde leat Norggas hárvves olbmot guđet hálddašit nuortalašgiela/golttágiela eatnigiellan. Eanaš nuortalaččat/golttálaččat orrot Suomas ja Ruoššas, main giella ain geavahuvvo. Davvisámegiella hállojuvvo eanaš Finnmárkku fylkkas ja Romssa fylkkas, ja Dielddanuori ja Evenášši suohkaniin Nordlánddas. Norggas julevsámi giellaguovlu lea Nordlándda fylkkas, ja dat ollá máddin Sáltovuonas davás Bálága ¶
suohkanii. Divttasvuotna lea odne dat suohkan mas eanaš julevsámegielalaččat orrot. Bihtánsámi biras lea odne suohkaniin Sálttus, Báidaris ja Bodeaju ja Fuoskku osiin. Norggas oarjilsámi giellaguovlu ollá davvin Sáltoduoddaris máttás Engerdálii Hedmárkui, ja oarjilsámit orrot bieđgguid unna servodagažiin. ¶
NUORTALAŠ ¶
UNESCO áitojuvvon gielaid3 rukses listtus davvisámegiella lea luohkkáduvvon áitojuvvon giellan, ja oarjilsámegiella ja julevsámegiella leat fas luohkkáduv- ¶
Sámegielaid geavaheami guorahallan. Sámi ealáhusa- ja guorahallanguovddáš, Deatnu golggotmánnu 2000 http://www.helsinki.fi/~tasalmin/europe_report.html ¶
von bahás áitojuvvon giellan. Nuortalašgiella/ golttágiella, bihtánsámegiella ja upmesámegiella leat luohkkáduvvon jápma giellan Norggas. Sivva manne oarjilsámegiella adnojuvvo bahás áitojuvvon giellan, lea dat go eanaš oarjilsámegielalaš olbmot leat ádjá ja áhku buolvvas. Viehka unnán mánát ohppet giela, ja ain hárvvibut leat sii guđet hállet giela. Julevsámegiela dáfus, de celkojuvvo ahte dušše unna mánnálogoš ohppet sámegiela ja hirbmat hárvásat hállet giela. Nuorat giellageavaheaddjit leat doaŋggit hállat giela ja válljejit danne geavahit skandinávialaš giela. Sámegiella lea nannoseabbo dain guovlluin main giella lea leamaš bissánkeahttá gulahallan- ja ovttastallangiellan. Dás lea sáhka ovddimusat davvisámegielalaš guovlluin mat leat sámegiela hálddašanguovllus Finnmárkkus. Dáin guovlluin leat ollu mánát geain sámegiella lea ruovttugiellan jogo oktogiellan dahje nubbi ruovttugiellan dárogiela dahje eará giela bálddas. Sámegiella lea oluide beaivválaš gulahallan- ja ovttastallangiella dáin guovlluin. Sámegiella lea maid oinnolaš báikegottiin ollu eanebut go eará sámi guovlluin. Dát sámegielalaš birrasat leat leamaš ja leat ain dálge dehálaš resurssat davvisámegiela ovdáneapmái maiddái earáge davvisámegiela guovllud osiinge, ja daid rolla lea dehálaš kultuvrralaš ja gielalaš bissovašvuhtii oppa sámi servodagas. ¶
dit leat vuođđuduvvon main oarjilsámegiella dahje julevsámegiella lea váldogiella, ja máŋga oahppi dál ožžot oahpahusa jogo oarjilsámegielas dahje oarjilsámegillii, dahje jogo julevsámegielas dahje julevsámegillii. Dattetge fertet dadjat ahte sámegiella odne lea rašis dilis dáin guovlluin. Dáin guovlluin leat unnán báikegottit main sámegiella lea oinnolaš oassi olbmuid beaivválaš gulahallan- ja ovttastallangielas, ja unnán bearrašiin lea sámegiella ruovttugiellan. Dainnago sámegiela bissovašvuohta beaivválaš giellan lea boatkanan, de ollu mánát ja nuorat geat oahpahallet sámegiela, eai gula sámegiela olbmuid gulahallangiellan eai iežaset bearrašiin eaige iežaset báikegottisge. Dat čuohcá guđege oahpahalli sátnevárrái ja giellahálddašandovdui. ¶
HUMBOLDT-UNIVERSITEHTA DAVVI-EUROHPA INSTITUHTTA, MII LEA BERLIINNAS, jođiha bihtánsámegiela ja upmesámegiela duođaštanprošeavtta (Ume and Pite Saami Documentation Project). Prošeavtta ulbmil lea ráhkadit ođđaáigásaš sátnelisttuid, oanehis giellaoahpalaš čilgehusaid, ovddežis vurkejuvvon jietnabáttiin čálihemiid ja čielggadeami dain morfofonologalaš alternašuvnnain mat leat dán guovtti sámegielas. Odne hállet 10-15 olbmo bihtánsámegiela, ja eatnašat sis orrot ¶
Davvisámegiela guovllus leat mearrasámi ja márkosámi guovllut erenoamážit gillán dáruiduhttindeattu. Ollu dáin guovlluin giellamolsunproseassa lea ollen viehka guhkás. Dáin guovlluin ferte jáhkkit sámegiela ain mannat maŋás, go dain leat unnán mánát geain lea sámegiella ruovttugiellan. Go gielalaš bissovašvuohta boatkana buolvvas bulvii, de dat dagaha ahte máŋga mearrasámi ja márkosámi suopmana leat jávkamin. Maŋimuš logiid jagiid leat dattetge rahčan ealáskahttit kultuvrra ja giela máŋgga mearrasámi guovllus ja márkosámi guovlluin. Go Gáivuona suohkan šattai sámegiela hálddašanguovllu oassin, de dat lea ollu váikkuhan dasa, ahte sámegiella lea ovdánan guovllus. Julevsámegiela ja oarjilsámegiela dáfus, de dat leat maŋimuš logiid jagiid ovdánan veaháš. Mánáidgárd- ¶
Ruoŧas. Norggas Sálttu bihtánsámesearvi lea ásahan vuođđudusa man namma lea Duoddará ráffe. Vuođđudusa ulbmil lea ovddidit bihtánsámi giela, kultuvrra ja ihčodaga bihtánsámi guovlluide Norgga bealde. Vuođđudus áigu hukset bihtánsámi guovddáža. ¶
Nuortalaš ja bihtánsámegielalaš birrasiin leat dovddahan beroštumi ealáskahttit nuortalašgiela ja bihtánsámegiela. Nuortalašgielas/golttágielas lea nannosat giellabiras Suoma bealde rájá go Norgga bealde rájá. Bihtánsámegiela dáfus, de dilli lea nu ahte leat hirbmat unnán hállit Ruoŧa bealde. ¶
Sámegielaid iskkadeamit Raporttas guovttegielalašvuođa birra sámegiela hálddašanguovllu gielddain, maid Gielda- ja guovlodepartemeanta ráhkadahtii jagi 20024, bođii ovdan ahte leat stuorra erohusat hálddašanguovllus ee. gielddaid sámegielalaš bargiid loguid dáfus: Kárášjogas ja Guovdageainnus badjelaš 80 %, Deanus 48 %, Unjárggas 40 %, Gáivuonas 26 % ja Porsáŋggus 21 %. Sámelága giellanjuolggadusaid árvvoštallan maid Davviriikkaid sámi instituhtta čađahii Kultur- ja girkodepartemeantta ovddas jagi 20075, čájehii ahte eanaš almmolaš orgánat maid sámelága giellanjuolggadusat geatnegahttet, eai dievvasii ollašuhte lága gáibádusaid. Deba ii leatge sámegiela hálddašanguovllu olbmuide sihkkarastojuvvon vuoigatvuohta geavahit sámegiela dan muddui go giellanjuolggadusat mearridit. Dainnago Divttasvuona suohkan ja Snoasa suohkan bohte mielde hálddašanguvlui maŋŋágo namahuvvon iskkadallamat čađahuvvojedje, de eai leat vel logut mat muitalit galle sámegielalaš bargi leat dáin suohkaniin. Maiddái Sámedikki giellaiskkadeamitge čájehit ahte buohkanassii sámegiela geavaheapmi lea unni almmolaš etáhtain6, muhto sodju lea dasa ahte sámegiella geavahuvvo eambbo gielddalaš doaimmahusain go stáhtalaš ja fylkkagielddalaš doaimmahusain. Sámedikki iskkadeapmi jagi 2008 čájeha ahte eai leat stuorra nuppástusat sámegiela geavaheamis ovddeš iskkademiid ektui dain guovlluin main iskkadeamit leat čađahuvvon. ¶
Mánáidgárddit ja vuođđooahpahus Jagi 2008 ledje 41 sámi mánáidgárddi Norggas, main ledje sullii 950 sámi máná. Eanaš mánáidgárddit leat Finnmárkkus. Sámi mánáidgárddiid lohku lea maŋimuš jagiid bisson viehka dássidit. Sámi mánát guđet leat dáža mánáidgárddiin, sáhttet oažžut fálaldahkan oahpahallat sámegiela. Dát fálaldat leat lassánan maŋimuš jagiid. Jagi 2008 ožžo 19 dáža mánáidgárddi main leat sámi mánát, doarjagiid lágidit sámegiela oahpahusa. ¶
MÁNÁIDLOHKU SÁMI MÁNÁIDGÁRDDIIN 20022008. Gáldu: Sámediggi ¶
Skuvlajagi 2008-2009 lea 1043 oahppis oahpahus sámegielas vuosttasgiellan, ja 1474 oahppi ožžot oahpahusa sámegielas nubbegiellan (2 dahje 3)7. Eanaš oahppit, 2339, ohppet davvisámegiela. Sis 997 oahppis lea davvisámegiella vuosttasgiellan. 77 oahppi ohppet julevsámegiela; sis 27 oahppis julevsámegiella lea vuosttasgiella, ja 101 oahppi ohppet oarjilsámegiela. Sis 19 oahppis lea oarjilsámegiella vuosttasgiellan. Unnán nuppástusat leat mannan skuvlajagi ektui. Dalle 1027 oahppi ohppe sámegiela vuosttasgiellan, ja 1515 oahppi ohppe sámegiela nubbegiellan (2 ja 3). Skuvlajagi 2007-2008 ožžo 2354 oahppi oahpahusa davvisámegielas, ja sis 984 oahppi ohppe dan vuosttasgiellan. 79 oahppi ožžo oahpahusa julevsámegielas; sis 25 oahppi ohppe julevsámegiela vuosttasgiellan. 109 oahppi ožžo oahpahusa oarjilsámegielas, sis 18 ohppe dan vuosttasgiellan. Joatkkaoahpahusas skuvlajagi 2006-2007 ledje 285 oahppi ja fidnooahppi guđet ožžo oahpahusa sámegielas.8 Dát lea veaháš hedjoneapmi skuvlajagi 2005-2006 ektui, go dalle ledje 305 oahppi ja 5 fidnooahppi geain lei oahpahus sámegielas. Čieža fylkkasuohkanis oahppit ožžot oahpahusas sáme- ¶
Golut mat guovttegielalašvuođa geažil leat gielddain ja fylkkagielddain. Bargojoavkku raporta. Gielda- ja guovlodepartemeanttas miessemánus 2002. 5 Sámelága giellanjuolggadusaid árvvoštallan. Sámi Instituhtta, 2007. 6 Sámediggi galgá juohke njealját jagi čađahit giellaiskkadeami, gč. sámelága § 3-12. Iskkadeamit leat lohkamassii dás: www.samediggi.no. 7 Gáldu: Vuođđoskuvlla diehtojuohkinvuogádat (Grunnskolens informasjonssystem (GSI)) 8 St.dieđ. nr. 28 (2007-2008) Sámepolitihkka 4 ¶
gielas joatkkaskuvllain ja golmma bođolaš skuvllas. Eanaš oahppit/fidnooahppit ožžot oahpahusa sámegielas Finnmárkkus (139) ja Romssas (92). Nordlánddasge ožžot oahpahusa sámegielas (38 oahppis 23 ohppet davvisámegiela, 11 julevsámegiela ja 4 oarjilsámegiela), ja Oslos fas ledje jagi 2007 golbma oahppi guđet ohppe sámegiela, ja Akershusas okta oahppi. Oarjilsámegielas lei oahpahus Hedmárkkus (2 oahppi), Lulli-Trøndelágas (2 oahppi) ja DavviTrøndelágas (8 oahppi). OAHPPIT GEAIN LEA SÁMEGIELLA VUOĐĐOSKUVLLAS 2002-2008 Gáldu: GSI ¶
– komentejuvvon statistihkka jagi 2008 maid Sámi statistihka9 fágalaš guorahallanjoavku lea ráhkadan, čájehit ahte daid vuođđoskuvlaoahppiid lohku geain lea sámegiella fágan, duppalastojuvvui dan 17 jagis, mat vásse 1990 rájis 2007 rádjai. Dát deattuha ahte beroštupmi lassána das ahte mánát galget oažžut oahpahusa sámegielas. Seammás fágalaš analysajoavku deattuha ahte maŋimuš guovtti jagis sámegiela oahpahalliid buohkanas lohku lea njeadjan mealgat – 3055 oahppis skuvlajagi 2005-2006 gitta 2542 oahppái skuvlajagi 2007-2008. Čilgehus dasa lea várra ahte fágaplána ”sámi giella ja kultuvra” heaittihuvvui jagi 2006, muhto fágalaš guorahallanjoavku oaivvilda leat siva divaštallat nubbegiellaeavttuidge erenoamážit. Sámegiela dáfus vuosttasgieallan, de fágalaš analysajoavku čujuha dasa ahte mii várra leat juksamin daid oahppiid bajimuš logu guđet sáhttet válljet sámegiela vuosttasgiellan otnáš fálaldagaid ja ortnegiid mielde. Oarjilsámegiela dáfus, de oahppiid lohku lea njiedjan 123 oahppis jagi 2005-2006 gitta 105 oahppái jagi 2008-2009. Daid oarjilsámegiela oahppiid lohku guđet ohppet oarjilsámegiela vuosttasgiellan, lea dattetge njealjegeardásaččat sturron 11 jagis. Julevsámegiela dáfus, de oahppiid lohku lea njiedjan 88 oahppi rájis skuvlajagi 2005-2006 gitta 79 oahppi rádjai jagi 2008-2009. Daid oahppiid lohku guđet ohppet julevsámegiela vuosttasgiellan, lea dattetge sturron 18 oahppis gitta 25 oahppái logi jagis. Gávpotsuohkaniin oahppiidlogu lassáneapmi lea leamaš 415 % 17 jagis. ¶
MAKKÁR VÁSÁHUSAT LEAT GIELLAEALÁSKAHTTIMIS EARÁ RIIKKAIN10 ¶
Máilmmis leat máŋga duhát giela, ja dat lohku sorjá das maid mii oaivvildit gielain, ja stáhtat eai leat go badjelaš guokte čuođi. De dalle lea čielggas ahte eanaš dáin máilmmi gielain eai leat stáhtain eanetlohkogielat. Stuorra oassi dain gielain mat eai leat stáhtagielat, leat unnit eanet áitojuvvon gielat. Dat mearkkaša ahte giellamolsašupmi dáhpáhuvvá unnitlohkogielas stáhta eanetlohkogillii bearrašiin ja báikkálaš servodagain main olbmot árbevirolaččat leat geavahan unnitlohkogiela. Dainnago unnitlohkogiella hárvvibut ja hárvvibut sirdašuvvá lunddolaččat buolvvas bulvii ruovttuin, de áiggi mielde dađistaga unnu daid olbmuid lohku guđet máhttet gielaset dievas eatnigiellan. Jos giellamolsašupmi dáhpáhuvvá almmá mange caggama haga, de loahpas ii báze ii oktage eatnigielalaš olmmoš. Dakkár giellamolsašupmái mii gávdnat siva erenoamážit dan duohtadilis, ahte eanaš álgoálbmogiid unnitlohkogielat leat árbevirolaččat gielat main lea unnán árvu. Dán áiggi lea dábálaš ahte dáid gielaid hállit hálddašit guokte giela, go earret eatnigielaset sii hállet maiddái stáhta eanetlohkogiela. Guovttegielalaš vánhemat sáhttet válljet goappá giela soai galgaba oahpahit mánáidasaska ruovttus. Dakkár dilis láve dat giella vuoittahallat mas lea unnimus árvu, namalassii dávjjimusat unnitlohkogiella. ¶
UNESCO kárta áitojuvvon gielain MOATTI BUOLVVA ÁIGGI leat čuđiid mielde gielat jávkan. Guovvamánu 21. b. 2009, mii lei Riikkaidgaskasaš eatnigiellabeaivvi, UNESCO almmuhii elektruvnnalaš veršuvnna organisašuvnna átlasis mii čájeha mat gielaid leat áitojuvvon máilmmis. Dát elektruvnnalaš reaidu fállá ođasmahttojuvvon dieđuid dan sullii 2500 áitojuvvon gielas, mat leat máilmmi miehtá, ja dan reaiddu sáhttet geavaheaddjit aiddostit ja áigádit. Átlasis lea vejolaš ohcat máŋgga kriteria mielde, ja áitojuvvon gielat leat ordnejuvvon viđa dássái: Eahpesihkkaris gielat, čielgasit áitojuvvon gielat, ¶
Dán kapihttala čálii vuosttasamanuensa Jon Todal, Sámi allaskuvla. ¶
bahás áitojuvvon gielat, jábmejassii áitojuvvon gielat ja jápmán/jávkan gielat. www.unesco.no 21 ¶
Ealáskahttin Áitojuvvon unnitgiellaservodagain leat dávjá fámut mat vuostálastet giellamolsuma unnitlohkogielas eanetlohkogillii. Sii geain lea dakkár vuosteháhku giellamolsumii, oaivvildit ahte guovttegielalašvuohta ii galgga leat gaskaboddosaš dilli, mas olbmot hilgut iežaset eatnigiela eanetlohkogiela dihtii. Guovttegielalašvuohta galgá joatkit buolvvas bulvii. Vai dat lea vejolaš, de lea dárbu buoridit unnitlohkogiela árvodási nu ollu servodatsurggiin go vejolaš, ja vai unnitlohkogiela lea olbmuide dohkálaš válljet. Jos giellamolsun lea joavdan dan muddui ahte ii šat leat vejolaš dahje lea váttis vánhemiidda oahpahit dan mánáidasaset, de mánáidgárddit ja skuvla šaddet dađe dehálat giellajoregin main vel lea vejolaš sidjiide nannet unnitlohkogiela sajádaga, geat dan háliidit. Dan barggu, mas ulbmil lea nanusmahttit áitojuvvon unnitlohkogielaid ja jorgalahttit giellamolsašuvvama, mii sáhttit gohčodit gielalaš ealáskahttimin. 1960ja 1970-jagiid rájis dálážii mii leat vásihan máŋga gielalaš ealáskahttinlihkadusa máilmmi miehtá. Ieš alddis lea čielggas ahte áitojuvvon unnitlohkogielaid ealáskahttimii leat buoremus vejolašvuođat lihkostuvvat rikkis ja demokráhtalaš servodagain. Árra ja oahpes ovdamearka oarje-eurohpalaš giellaealáskahttimis lea dattetge riika mii daid áiggiid lei geafes stáhta. Maŋŋágo ledje luovus beassan Stuorrabritánnias 1920-logus ođđa irlándalaš stáhta vuoruhii ealáskahttit iragállálaš giela dehálažžan. Ruovttugiellan iragiela geavahii dušše unna unnitlogoš 1920-logus, muhto symbolan iralaš našuvdnii eiseválddit atne dán giela hui dehálažžan. Ovdal iragiella lei leamaš eanetlohkogiella sullos, muhto allaárvosaš eaŋgalasgiella lei njuohkánahttán iragiela, nu ahte šattai dihto guovlluin dušše ruovttugiellan. Nuorra iralaš stáhta almmolaš politihkka lei ahte iragiella galgá ealáskahttojuvvot buot iralaččaid ruovttugiellan riikka miehtá. Dat ii lihkostuvvan, muhto dainnago oahpahusvuogádagas lea sadji iragillii, de odne dili mielde viehka stuorra oassi iralaččain máhttet iragiela. Maŋimuš jagiid leat iragielalaš skuvllat mat oahpahit giellalávgomálle mielde iragiela, lassánan dađistaga. Dáid skuvllaid gielalaš bohtosat leat buorebut go iragiela árbevirolaš oahpahusa bohtosat. ¶
Iragiella lea dattetge spiehkastat dainnago hárve stáhta dáhttu dahkat áitojuvvon unnitlohkogiela iežas boahtteáigásaš váldogiellan. ¶
Giellaealáskahttima ovdamearkkat Sámepolitihkalaš ja giellafágalaš birrasat leat eanaš bargan ovttasráđiid golmmalágan olgoriikkalaš giellaservodagaiguin. Vuos lea leamaš guhkes árbevierru bargat ovttas eará suoma-ugralaš giellaservodagaiguin gielladieđalaš suorggis. Nuppádassii, de sámi politihkárat leat 1970-logu rájis bargan ovttas álgoálbmotpolitihkáriiguin máilmmi miehtá. Goalmmádassii, de sámi ásahusain lea 1990-logu rájis leamaš dihtolágan giellapedagogalaš ovttasbargu Eurohpa unnitlohkosaš giellajoavkkuiguin, guđet eai ane iežaset álgoálbmogin. Dás namahan moadde ovdamearkka giellaealáskahttimis mii lea dáhpáhuvvan álgoálbmogiin ja eurohpalaš unnitlohkosaš čearddain. Ovdamearkkat álgoálbmotgielaid ealáskahttimis Álgoálbmogiin erenoamážit ruonáeatnanlaččat ja maorit guđet orrot Aotearoas/Ođđa Zealánddas, leat dahkan ollu nanusmahttin dihtii iežaset gielaid, ja Ruonáeatnamis ii báljo leat vejolaš gohčodit inuihttagiela áitojuvvon giellan šat. Dihto áiggi ruonáeatnama giella orui vuoittahallamin dánskkagillii, ja maōrigiela mii lea Aotearoas/Ođđa Zealánddas, áitá ain eaŋgalasgiella, mii lea eanetlohkogiella. 1980-logus čuožžilii mánáidgárdelihkadus maōriálbmogis mii lea Aotearoas/Ođđa Zealánddas. Maōri-giella lea polynesalaš giella maid olbmot hálle Aotearoas/Ođđa Zealánddas ovdalgo eaŋgalasalbmát ihte dohko. Mánáidgárdelihkadusa ulbmil lei oahpahit maōri-kultuvrra ja maōri-giela nuoramus mánáide. Dat dáhpáhuvai dakkár dilis mas hui unnán mánát gulle gielaset ruovttus. Eatnašat sis guđet máhtte maorigiela ledje dalle badjel 50 jagi boarrásat, ja eaŋgalasgiella lei šaddan beaivválaš giellan eanaš maoribearrašiin, muhto ii buot bearrašiin gal. Aotearoas/Ođđa Zealánddas háliidus lei ahte nuoramus mánát galge beassat leat boarrásat olbmuid luhtte guđet máhtte maorigiela eatnigiellan. Dan sii čađahedje ođđavugiid hutki mánáidgárddiin, ¶
main namma lei Te Kōhanga Reo. Te Kōhanga Reo lea maōrigiella, ja mearkkaša ”giellabeassi”. Giellabesiin galge hállat duššefal maorigiela, ja vuorrasat maori-gielalaččat galge mánáidgárddis bargat ja leat mánáid gielalaš ovdagovvan. Maid sii čađahedje giellabesiin Aotearoas/Ođđa Zealánddas, ii lea prinsihpalaččat mihkkege ođđasiid. Eará báikkiin máilmmis ledje jo ovddežis sihke giellalávgománáidgárddit ja giellalávgoskuvllat. Mii lei ođas dáin giellabesiin, lei dat go sii dáinna lágiin oahpahedje dakkár álgoálbmotgiela mii lei nu vuollegis árvvus ja rašis dilis go jo sáhtii leat. Giellabesiid erenoamášvuohta lea datge ahte dat deattuhit dehálažžan oahpahit mánáide árbevirolaš kultuvrra. Te Kōhanga Reo lea hirbmat bures lihkostuvvan, ja hui ollu maorimánát leat álggu rájis, namalassii 1980-logu rájis, beassan mánnán leat giellabeassemánáidgárddis. Dađistaga leat maid ráhkadan skuvlavuogádaga mas maōrigiella geavahuvvo skuvlafágaid oahpahusgiellan. Giellabeassemánáidgárddiid mánát sáhttet álgit daidda skuvllaide, ja dainna lágiin buoridit iežaset giellahálddašeami gitta allaskuvladássái. Allaskuvllatge leat main geavahit maorigiela. Maiddái Hawaii-sulluinge lea dakkár lihkadus mii lea ráhkadan vuogádaga mii sulastahttá dasa mii lea Aotearoas/Ođđa Zealánddas. Hawaii-sulluid boares (eaŋgalasgiela ovdalaš) giella lea maid polynesalaš giella. Hawaii-lihkadus ii leat viidánan nu ollu go Aotearoa dahje Ođđa Zealándda lihkadus. ¶
katalánagiella maid eahpitkeahttá nanusmuvvan Espánnjas Franco-stivrra gahččama maŋŋá 1970-logus. Stuorrabritánnias leat 1960-logu rájis rahčan ealáskahttit kymrigiela Walesas, ja maŋŋá maiddái geallagiela Skotlánddas. Muhto dan botta go skotlándda geallagiella lea viehka stuorra deattu vuolde, de giela ealáskahttin bures orru lihkostuvvamin Walesas. Sihke skotlándda geallagiella ja kymrigiella leat keltalaš gielat, muhto dat leat gielladieđalaččat viehka sierraláganat, maiguin hállit eai eisege gulahala gaskaneaset. Guktuid gielaid áitá eaŋgalasgiella. Ovddeš áiggi olbmot hálle kymrigiela Walesa miehtá, ja ovdalaš go eaŋgalasalbmát bohte Stuorrabritánniai, de kymrigiella geavahuvvui ain viidát guovllus. Jagi 1901 álbmotlohkan čáhjehii ahte Walesa álbmogis bealli hálai kymrigiela. Okcilogi jagi maŋŋá, jagi 1991, walisalaččain 19 % máhtte gielaset. Logut čájehit viiddis giellamolsuma vaikko lohkamis eai váldojuvvoše vuhtii olbmot guđet fárrejit Eaŋgalánddas. 1960-logu rájis olbmot guđet beroštit kymrigiela boahtteáiggis, leat jođihan árjjalaš áŋgiruššama ealáskahttin dihtii giela. Vuos lei doarru oidnosii buktin dihtii giela (omd. kymrigielalaš báikenamaid oažžuma dihtii geaidnogalbbaide ja kárttaide), dasto vuoigatvuođa dihtii geavahit giela servodaga buot surggiin. Maiddái mediagiellage lea leamaš doarruma guovddážis, omd. lea ásahuvvon sierra kymrigielalaš TV-kanála. ¶
Lihkadus Te Kōhanga Reo lea leamaš viehka mávssolaš ovdamearka eará álgoálbmogiidda das mii guoská giela ealáskahttimii. Maōritge (guđet orrot rikkis ja demokráhtalaš stáhtas) leat árjjalaš oasálastit álgoálbmotkonferánssain ja giellakonferánssain main sii muitalit iežaset bargguid birra maiguin ealáskahttet gielaset. Te Kōhanga Reo lea dan geažil viehka dovddus eará álgoálbmogiidda. ¶
Dát visot lea leamaš hirbmat dehálaš buoridan dihtii unnitlohkogiela árvvu ja dainna lágiin bissehit ruovttuid giellamolsuma kymrigielas eaŋgalasgillii. Muhto stuorámus doarru lea leamaš skuvllas. Kymrigiella lea odne buohkaid geatnegas fága guđet vázzet vuođđoskuvlla Walesas. Daidda oahppiide guđet eai hála kymrigiela ruovttuin, lea vejolaš válljet máŋggalágan giellalávgoskuvllaid, main kymrigiella lea oahpahusgiella muhtun fágain dahje buot fágain. ¶
Ovdamearkkat eurohpalaš unnitlohkogielaid ealáskahttimis Oarje-Eurohpasge leat máŋga čearddalaš giela mat leat seamma dilis go sámegiellage Skandinávias, vaikko dát giellajoavkkut eai čilgejuvvo álgoálbmogin. Dáin gielain leat omd. báskalašgiella ja ¶
Dat ollu resurssat mat leat geavahuvvon kymrigillii Walesas, leat buktán bohtosiid. Jos mii atnit álbmotlohkamiid gáldun, de mii oaidnit ahte kymrigielalaččaid lohku dál vuosttamuš geardde čuođi jagis lea lassánišgoahtán. Jagi 2001 ál- ¶
bmotlohkamis álbmogis 21 % dieđihedje iežaset kymrigielalažžan. Giela boahtteáigái lea erenoamáš dehálaš ahte nuorain stuorát proseantaoassi go gaskaleamos buolvvas máhttet hállat kymrigiela. Dán ovdáneami lei vejolaš oaidnit jo jagi 1991 álbmotlohkamis. ¶
Láhkaárvalusas leat njuolggadusat suomagiela, meänkieli ja sámegiela geavahanvuoigatvuođa birra, go olbmos lea eiseválddiiguin ja duopmostuoluiguin dahkamuš. Dasto leat láhkaárvalusas mearrádusat suomagiela, meänkieli ja sámegiela birra mánáidgárddiin ja boarrásiidfuolas. ¶
Kymrigiela ovdáneami Walesas ii leat vejolaš eará láhkai čilget go árjjalaš ealáskahttinbarggu ja diđolaš almmolaš giellaplánema boađusin. ¶
Mánáidgárddiid dáfus gielddat galget fállat vánhenolbmuide guđet sihtet dan, dakkár mánáidgárdái saji mas olles doaibma dahje oasit doaimmas čađahuvvojit jogo suomagillii, meängillii dahje sámegillii. ¶
Vásáhusaid geavaheapmi ođđa dillái Áitojuvvon gielaid ovdamearkan namahuvvui iragiella, ruonáeatnangiella, báskalašgiella, katalánagiella, maorigiella, hawaii-giella, skotlándda geallagiella ja kymrigiella. Buot dáin giellaservodagain čađahit árjjalaš ealáskahttinbargguid. Gielladilit leat sierraláganat, iige leat vejolaš mekánalaččat geavahit vásáhusaid sámeguovlluin. Muhto buot dáid giellaservodagaid oktasaš dovdomearka orru leamen dat, ahte ealáskahttinbarggus leat deattuhan giela mánáidgárddiin ja skuvllain. Giellabeassemánáidgárddit ja giellalávgoskuvllat leat dehálaččat. Giela oidnosii buktin ja dan árvvu buorideapmi galget sihkkarastit ahte vánhemat ain oahpahit iežaset unnitlohkogiela mánáidasaset. Mánáidgárddit ja skuvllat galget dalle oahpahit mánáide giela go vánhemat eai nákce dan dahkat vaikko vel sii háliidivčče. ¶
Árvaluvvon ođđa láhka nationála unnitloguid ja unnitlohkogielaid birra Ruoŧas Ruoŧŧilaš ráđđehus lea ođđajagemánu 29. b. 2009 geigen Láhkaráđđái ođđa árvaluvvon lága nationála unnitloguid ja unnitlohkogielaid birra. Árvalusas leat čuovvovaš váldooasit sámegiela hárrái: Sámegiela, meänkieli ja suomagiela hálddašanguovlu galgá viiddiduvvot. Sámegiela hálddašanguovlu viiddiduvvo 13 suohkaniin – mat leat Árvesjávri, Berg, Härjedalen, Likšu, Málát, Suorsa, Storuman, Strömsund, Upmi, Vualčir, Åre, Älvdalen ja Östersund. Ovdalis gullet Árjjatluovvi, Jiellevárri, Johkamohkki ja Giron hálddašanguvlui. ¶
Boarrásiidfuola hárrái árvaluvvo nuppástus sosiálabálvalusláhkii, mas daddjo ahte suohkan galgá bargat dan badjelii ahte leat bargit geain lea suomagiela, meängiela dahje sámegiela máhttu, go dasa lea dárbu boares olbmuid fuolas. Geaidnolágádus oažžu bargun eambbo galbet unnitlohkogielalaš báikenamaid. Stáhtalaš ja gielddalaš eiseválddit ávžžuhuvvojit gáhttet unnitlohkogielalaš báikenamaid ja buktit unnitlohkogielaid oidnosii geaidnogalbbain ja eará mearkkain. Suomagiela, meänkieli ja sámegiela hálddašanguovllu viiddideapmái biddjojuvvojit 50 milj. ruvnnu, mat mannet stáhtadoarjjan áššáigullevaš gielddaide. Guokte sámi giellaguovddáža ásahuvvojit oarjilsámi guvlui, namalassii Luvlieluspái ja Deardnái. Ruoŧa sámediggi lea ráđđehusa gohččosa mielde ráhkadan jagi 2008 giellagiehtagirjji gielddaid ja eiseválddiid várás: www.samediggi.se/4009 Giellagiehtagirjji ulbmil lea oidnosii buktit sámegiela ja buoridit bargiid sámegiela máhtu, muhto maiddái oaččuhit álbmoga eambbo geavahit sámegiela go sis lea dahkamuš eiseválddiiguin. Giellagiehtagirjjis leat čielga árvalusat dasa, makkár vuogi mielde sámegiela bargu galgá doaimmahuvvot gielddas, ja giellaprográmmaide ja doaibmaplánaide mállet. Dasto lea das vel formulára gielladili kártema várás. ¶
Ulbmilat, hástalusat, guhkesáigásaš strategiijat ja doaibmabijut ¶
OAHPPAT: Nannet oahpahusa davvi-, julev- ja oarjilsámegielas ja -gillii buot dásiin Bearaš lea deháleamos joret mas bidjat vuođu mánáid gielalaš ovdáneapmái. Ollu sámi mánát ožžot álggu rájis jo sámegiela eatnigiellan – ollu sámi mánát maid ožžot guokte eatnigiela, sámegiela ja ovtta eará giela, dávjjimusat dárogiela. Muhtun vánhemat eai dattetge hálddaš sámegiela eaige dan geažil sáhte oahpahit mánáidasaset sámegiela eatnigiellan. Sámegielaid ealáskahttinbarggus lea dat giellabargu maid mánáidgárddit ja skuvllat dahket, erenoamáš dehálaš, gč. kapihttala Makkár vásáhusat leat giellaealáskahttimis eará riikkain. Giellabeassemánáidgárddit ja giellalávgoskuvllat leat dehálaččat. Mánáidgárddiin ja skuvllain lea dehálaš bargun oahpahit sámegiela mánáide dain dáhpáhusain main vánhe- ¶
mat ieža eai máhte sámegiela, muhto háliidit ahte sin mánát galget šaddat sámegielalažžan. Mánáidgárdi lea dehálaš go mánát galget oahppat sámegiela buori ovttasdoaibmangiellan. Dain guovlluin main sámegiella ii leat olbmuid ovttastallangiella, lea erenoamáš dehálaš bidjat vuođu máná sámegielalaš ovdáneapmái jo mánáidgárddis. Danne lea dehálaš ahte dilálašvuođat láhččojuvvojit nu, ahte lea vejolaš buoridit sámi mánáidgárdefálaldagaid ja mánáidgárddiid sisdoalu davvisámi, julevsámi ja oarjilsámi guovlluin ja maiddái stuoribuš gávpogiinge. Go mánát skuvlaáiggi miehtá ožžot oahpahusa sámegielas ja sámegillii, de dat buorida sin sámegiela máhtu, ja dat válmmašta sin searvat sámi servodahkii dievasgielalažžan. Ulbmil lea sihkkarastit fálaldaga oažžut sámegiela vuođđooahpahusa sidjiide geain lea vuoigatvuohta dasa sihke davvisámi, julevsámi ja oarjilsámi guovlluin. Oahpahusa vuođus galget leat buorit válljodatárvvoštallamat. Buorit sámi oahpponeavvut mearkkašit ollu dán oktavuođas. Jáhkku lea ahte oahpahusa válljodat ja buorre diehtojuohkin sámegiela oahpahusfálaldagaid birra, váikkuhit dasa man olut válljejit sámegiela skuvlaáiggi miehtá. Nu orru leamen, ahte viehka ollu sámi oahppit heitet oahpahallamis sámegiela go heitet mánáidgárd- ¶
dis ja álget skuvlii, go guđđet mánáidskuvlla ja álget nuoraidskuvlii, ja go guđđet vuođđoskuvlla ja álget joatkkaskuvlii. Jagi 2008 mannosaš raporta mii lea Norgga mánáidáitara, Ruoŧa mánáidáitara ja Suoma mánáidáitara ovttasbargoprošeavttas, man namma lea Sámi mánáid ja nuoraid vuoigatvuohta mieldeváikkuhussii ja dadjamuššii, čájeha ahte sihke oahpponeavvodilli, oahpaheaddjidilli ja skuvlajođihangotti miellaguottut leat dehálaš váikkuheaddji bealit mat sáhttet čilget manne nu ollu oahppit heitet oahpahallamis sámegiela. Vai nanusmuvvá vuođđu oaččuhit olbmuid válljet dakkár fidnooahpu mas sámegielalaš máhttu dárbbašuvvo, de lea dehálaš ahte oahppiin leat sámegielas buorit oahpahallanfálaldagat skuvlaáiggi miehtá. Go dilálašvuođat láhččojuvvojit nu, ahte mánáid vánhemat ja earátge guđet leat mánáid birra, ožžot vejolašvuođa oahppat sámegiela seammás go mánát ieža oahpahallet sámegiela mánáidgárddis ja skuvllas, de mánná sáhttá oažžut doarjaga iežas giellaoahpahallamii. Go báikegottiin ja gávpogiin leat dakkár deaivvadanbáikkit main lea lunddolaš sámástit, det datge váikkuhit dasa ahte sámegiella sáhttá šaddat lunddolaš servvoštallangiellan. Dehálaš lea oaččuhit olbmuid váldit alit oahpu davvisámegielas, julevsámegielas ja oarjilsámegielas, ja earáge oahpuid main lea dárbu máhttit sámegiela, vai huksejuvvo sámegielas diehtovuođđu servodahkii, ja vai bargoaddit fidnejit bargiid geain lea buorre sámegiela máhttu. Nuorat berrejit diehtojuohkimiin ja dieđuiguin mat leat sidjiide addojuvvon sámegiela oahpahallanvejolašvuođaid birra, movttiiduvvat válljet sámegiela oahpu. Dasto lea dehálaš ahte leat buorit ja ovddalgihtii árvidahtti fálaldagat oahppiide, guđet vejolaččat háliidit váldit alit oahpu davvisámegielas, julevsámegielas ja oarjilsámegielas. Sámelaga § 3-8 nanne ahte juohkehaččas lea vuoigatvuohta beassat oahpahallat sámegiela. Áigumuš lea addit buohkaide guđet dan háliidit, oáhpahusa sámegielas – jogo davvisámegielas, julevsámegielas dahje oarjilsámegielas. ¶
Čuovvovaš čuoggát galget láidestit joatkevaš bargguid dán suorggis: • Lágidit nu, ahte eanet mánát ožžot sámegielalaš mánáidgárdefálaldagaid • Lágidit nu, ahte mánáidgárddis mánát árrat movttiidahttojuvvojit geavahit sámegiela • Lágidit nu, ahte buot oahppit guđet dan háliidit, besset oahppat sámegiela • Lágidit nu, ahte oahpahusas lea vejolaš dahkat erenoamáš áššiid julevsámegiela ja oarjilsámegiela oahpaheamis. • Lágidit nu, ahte leat buorit rápmaeavttut sámegiela oahpahallamii • Lágidit nu, ahte oahpahus sámegielas ja sámegillii lea buorre • Movttiidahttit oahppiid joatkit sámegielain nuoraidskuvllas ja joatkkaskuvllas • Lágidit nu, ahte eanet ja buoret oahpponeavvut leat oahpahusas sámegielas ja sámegillii • Lágidit nu, ahte eanet sámegielalaččat sáhttet váldit ovdaskuvlaoahpaheaddji oahpu ja oahpaheaddji oahpu • Lágidit nu, ahte mánáidgárddiid ja skuvllaid oahpaheaddjit ožžot lasseoahpu ja joatkkaoahpu sámegielas • Lágidit nu, ahte mánáide, nuoraide ja rávesolbmuide lea álki oažžut fálaldagaid oahppat sámegiela • Buoridit rávesolbmuide fálaldagaid oahppat davvisámegiela, julevsámegieal ja oarjilsámegiela • Lágidit nu, ahte bearrašatge sáhttet oahpahallat davvisámegiela, julevsámegiela ja oarjilsámegiela. ¶
Sámi mánáidgárdefálaldagat Gielddaid geatnegasvuohta sihkkarastit sámi mánáide dakkár mánáidgárdefálaldaga mainna sin giella ja sin kultuvra nanusmuvvá, boahtá čielgasit ovdan mánáidgárdelága paragráfas 8: “Gieldda ovddasvástádus lea atnit fuola das, ahte sámi guovlluin sámi mánáid vástesaš mánáidgárdefálaldaga vuođus leat sámi giella ja kultuvra. Eará gielddain galget dilálašvuođat láhččojuvvot nu, ahte sámi mánát sáhttet sihkkarastit ja ovddidit iežaset giela ja kultuvrra.” Mánáidgárdelága § 2 deattuha ahte ¶
mánáidgárdi galgá vuhtii váldit sámi mánáid giela ja kultuvrra: “Sámi mánáidgárddiide lea dakkár eaktu, ahte dain galget leat bargit guđet dovdet sámi giela ja kultuvrra.” Odne leat iešguđetlágan sámi mánáidgárddit. Máŋga mánáidgárddi geavahit sámegiela beaivválaš giellan. Eará mánáidgárddiin leat sihke sámegiella ja dárogiella gulahallangielat, ja nuppiin fas dušše dárogiella. Máŋgga dáža mánáidgárddis leat sierranas sámi ossodagat. Bearašmánáidgárdditge leat, main lea sámi ossodat/ruoktu. Dat, go ovttat mánáidgárddi mánáin lea erohus sámegiellamáhtus, lea stuorra hástalus go áigumuš lea nannet sámegiela. Mánáidgárddi sisdoalu ja doaimmaid rápmaplána cealká ahte “(..) sámi mánát dárbbašit doarjuma vai nagadit seailluhit ja ovddidit gielaset ja kultuvrraset beroškeahttá das gos sii orrot riikkas.” ¶
MÁRKOMÁNÁK SÁMI MÁNÁIDGÁRDI lea bođolaš mánáidgárdi Skániin Lulli-Romssas. Mánáidgárddi jođiha Várdobáiki sámi guovddáš. Mánáidgárddis leat 18 ollesbeaisaji ja 3,2 bissovaš virggi. Mánáidgárdi addá fálaldagaid mánáide Evenášši, Skániid ja Dielddanuori suohkaniin. Hárvves mánás lea sámegiella ruovttugiellan. Muhtun mánát gullet sámegiela bearašlahtuin, omd. áhkus dahje ádjás. Dárbu livččii eanet sámegielalaš bargiide, vai sámegiella gullošii beaivválaččat. Prošeaktabargi, guhte lea barggus golbma beaivvi vahkus, lea čalmmustahttán njálmmálaš sámegiela lávlumiin ja duhkoraddamiin, sierranas fáttáiguin, nugo ¶
Sámediggi juolluda ruđaid Máhttodepartemeantta bušeahtas doarjjan sámi mánáidgárddiide, pedagogalaš ávdnasiid ráhkadeapmái, giellaoahpahussii ja diehtojuohkin-, ovddidan- ja rávvendoaimmaide mat leat sámi mánáidgárddiin ja mánáidgárddiin main leat sámi mánát. Sámediggi bargá ovttasráđiid fylkkamánniiguin mánáidgárdesuorggis. Sámediggi lea ráhkadan strategalaš plána sámi mánáidgárddiid várás áigodahkii 2008-2011. Sámedikki ulbmil lea oaččuhit sámi mánáidgárddiide dakkár jođiheami, mas sámi giella ja kultuvra leat guovddážis. Sámediggi danne áigu dán plánaáigodaga vuoruhit sámegiela, mánáid vuoigatvuođaid, guđege oasálaččaid ovttasbarggu, máhttobuorideami ja fierpmádathuksema, pedagogalaš ávdnasiid, rekruhttema ja diehtojuohkima ja rávvema. Sámediggi áigu dán áigodaga árvvoštallat sámi mánáidgárddiid doarjagiid. Fylkkamánni bidjá johtui mánáidgárdepolitihka stáhtalaš doarjagiid hálddašemiinis, mánáidgárdelága geatnegasvuođaiguin ja gielddaid rávvemiin. Fylkkamánni oktii heiveha ja bidjá johtui ovddidanbargguid gielddain ja mánáidgárddiin, ja lágida ovttasráđiid Sámedikkiin sámi mánáidgárdekonferánssaid. Fylkkamánni juohká dieđuid vuoigatvuođaid ja fálaldagaid birra, ee. daid mánáidgárdefálaldagaid birra mat leat sámi mánáid várás. ¶
gárdumiin ja guollebivdduin, ja eará fáttáiguin main sámi giella ja kultuvra leat leamaš váldofáttát. Spealutge leat leamaš anus, main lea bálkkašanvuogádagat. Mánát leat leamaš mielde sámegielalaš birrasis ja eará birrasiin, main deattuhit sámásteami. Mánáidgárddiid bargit leat oaidnán stuorra ovdáneami. Prošeavtta oktavuođas leat maid deattuhan sierrapedagogalaš máhtu bargiid guovttegielalašvuođa birra. Sámediggi ruhtadii dán golmmajahkásaš prošeavtta guhkesáiggi áŋgiruššama oassin. Ulbmil lea ahte mánát galget sáhttit oažžut sámegiela oahpahusa vuosttasgiellan go sii álget skuvlii. Dál prošeaktaáigodaga maŋŋá lea mánáidgárdi álggahan prošeavtta ”Oahpat munnje sámegiela ovdalgo skuvla álgá”. ¶
Máhttodepartemeanttas lea bajimuš ovddasástádus mánáidgárdesuorggis válljodaga buorideamis, ja dan stivremis ja ruhtadeamis. Departemeanta juolluda ruđaid Sámediggái kapihttalis 231, poasttas 50. Departemeanta bargá ovttas Sámedikkiin daid ráđđehusa doaibmabijuid čuovvoleamis mat leat ráđđehusa strategiijain mat galget buoridit máhtu ja rekruhttema mánáidgárdesuorgái. ¶
Doaibmabidju 1. Diehtojuohkin mánáidgárdefálaldagaid ásaheami birra sámi mánáid várás Diehtojuohkin vuoigatvuođaid ja fálaldagaid birra sámi mánáid várás: Buoret dieđut berrejit addojuvvot daid mánáidgárdefálaldagaid birra mat leat sámi mánáid várás, sihke daid mánáid várás guđet leat sámi mánáidgárddiin, ja daid várás guđet leat dáža mánáidgárddiin. Máhttodepartemeanta galgá ovttasráđiid Sámedikkiin juohkit dieđuid vánhemiidda, gielddaide ja mánáidgárdeeaiggádiidda sámi mánáid vuoigatvuođaid birra, ja dange birra makkár fálaldagat ja doarjjaortnegat leat odne. Diehtojuohkin gielddaide: Sámediggi áigu ráhkadit láidestusgihppaga sámi mánáidgárddiid vástesaš sierra doarjagiid birra, ja das galget maid leat dieđut das makkár doarjagat leat dárogielalaš mánáide guđet leat sámi mánáidgárddiin. Departemeanta galgá juohkit gihppaga. Departemeanttas, fylkkamánniin ja Sámedikkis lea oktasaš ovddasvástádus ávžžuhit gielddaid ja mánáidgárdeeaiggádiid ásahit mánáidgárdefálaldagaid sámi mánáide. Ovddasvástádus: Máhttodepartemeanta ja Sámediggi Áigodat: 2009 ¶
Doaibmabidju 2. Máhttobuorideapmi mii čalmmustahttá giela Stuorra hástalus lea gávdnat sámegielalaš mánáidgárdebargiid. Máhttodepartemeanta lea ¶
ráhkadan sierra Strategiija mo gávdnat ovdaskuvlaoahpaheaddjiid mánáidgárdái 2007-2011, mas leat jahkásaš doaibmabidjoplánat. Strategiijas deattuhuvvo ahte “mánáidgárddiin main leat sámi mánát, dárbbašuvvojit bargit geain lea sámegielalaš máhttu” . Maiddái St.dieđáhus nr. 23 (2007-2008) Giella hukse šaldiid deattuha dárbbašlažžan ahte sámi mánáidgárddiin ja mánáidgárddiin main leat sámi mánát, leat bargit guđet dovdet sámi giela ja kultuvrra. Máhttodepartemeanta áigu álššaleappot geahččalit gávdnat eanet ovdaskuvlaoahpaheaddjiid mánáidgárddiide, daid mielde maid sámegielalaš ovdaskuvlaoahpaheaddjiid, gč. doaibmabijuid mat leat St.dieđáhusas nr. 23. Máhttodepartemeanta lea álggahan sierra máhttostrategiija, ja dan namma lea Máhttu mánáidgárddis – strategiija mo buoridit máhtu mánáidgárdesuorggis 2007-2010. Giellabiras ja giellamovttiidahttin lea okta njealji vuoruhuvvon suorggis mat leat strategiijas. Deattuhuvvon lea ahte “sámi mánát fertejit oažžut veahki seailluhit gielaset” . Máhttodepartemeanta lea ángiruššanáigodahkii 2007-2010 várren ruđaid máhttobuoridandoaibmabijuide. Mánáidgárdeeaiggát sáhttá ohcat stáhtalaš máhttobuoridanruđaid gielddaid bokte. Dehálaš lea ahte gielddat ja bođolaš mánáidgárdeeaiggádat movttiidahttet sámi mánáidgárddiid ja mánáidgárddiid máin leat sámi mánát, ohcat dakkár ruđaid. Máhttodepartemeanta áigu bidjat ruđaid daid bargiid giellamáhtu buorideapmái, guđet leat sámi mánáidgárddiin ja mánáidgárddiin main leat sámi mánát. Departemeanta áigu ovttasráđiid Sámedikkiin čilget doaibmabijuid dárkileappot. Vai sámi mánáidgárddit sáhttet addit buori giellaoahpu, de lea eaktu ahte mánáidgárdebargit máhttet sámegiela ja geavahit dan viššalit. Dehálaš lea ahte mánáidgárdeeaiggát addá bargiidasas vejolašvuođa oahppat sámegiela. Giella lea kulturcaggi ja áibbas guovdilis reaidu sámi árvvuid ja máhtuid seailluheamis. Mánáidgárdeeaiggádat fertejit aktiivvalaččat geahččalit háhkat sámegielalaš bargiid go almmuhit mánáidgárdevirggiid. Erenoamáš dehálaš lea ahte bargiin leat buorit dieđut ja buorre máhttu sierranas árbevirolaš doaimmaid birra, ja ahte sáhttet oahpahit nuorabuidda sániid ja doahpagiid mat leat lunddolaččat dihtolágan dilálašvuođaide. Jos bargiin lea váillálaš máhttu, ¶
de mánáidgárdi berre árvvoštallat geavahit olggobealde máhtolaš olbmuid. Dárbu lea maid ahte mánáidgárdi lea diđolaš sámegiela ealáskahttimis, ja ahte das lea čielga ulbmil dasa, mo áigu bargat sámegiela ealáskahttimiin. Vuogit mat váldojuvvojit atnui, sorjájit ee. báikkálaš dilálašvuođain ja guovllu gielladilis. Dárbu lea ahte mánáidgárddit jeavddalaččat árvvoštallet iežaset vugiid oahpahit sámegiela. Mánáidgárddit berrejit oidnosii buktit sámegiela, sihke iežaset dokumeanttaiguin ja galbbaiguin Guovttegielalašvuođas lea sáhka das, ahte olmmoš hálddaša guokte giela seamma bures. Guovttegielalaš mánáidgárddiin/ossodagain, main lea sihke sámegiella ja dárogiella, bargit fertejit geavahit arvat strategiijaid, vugiid ja vuođđojurdagiid, vai mánáin ovdána guovttegielalašvuođa diđolašvuohta, ja amaset álo garvit sámegiela gulahallangiellan go leat dárogielalaš olmmoš dahje dáro-sámegielalaš olmmoš das.11 Sámegiela oahpaheami várás sámi mánáidgárddiin ja mánáidgárddiin main leat sámi mánát, lea dárbu bargat ovddidemiin ja ráhkadit ovddidanmálliid. Ovddasvástádus: Máhttodepartemeanta, ovttasráđiid Sámedikkiin ja áššeguovdilis fylkkamánniiguin. Áigodat: 2009-2010 ¶
Doaibmabidju 3. Pedagogalaš ávdnasiid ráhkadeapmi Dakkár pedagogalaš ávdnasat váilot mat heivešedje sámi mánáide ja mánáidgárddiide, ja mat livčče ávkin mánáidgárddi giellabargui. Mánáidgárddi sisdoalu ja doaimmaid rápmaplána čuovvoleapmin Máhttodepartemeanta lea ráhkadan iešguđetlágan fáddágihppagiid; ja daid gaskkas lea maid fáddágihpa sámi kultuvrra birra mánáidgárddis. Gihppagat leat juogaduvvon riikka buot mánáidgárddiide. ¶
Jagi 2009 galgá ráhkaduvvot gihpa giellabirrasa ja giellamovttiidahttima birra. Gihpa galgá jorgaluvvot sámegillii. Máhttodepartemeanta áigu maid jorgalahttit mánáidgárddi sisdoalu ja doaimmaid rápmaplána julevsámegillii ja oarjilsámegillii. Lassin departemeanta áigu ráhkadahttit jietnafiilla davvisámegillii jorgaluvvon rápmaplánas. Departemeanta áigu maid árvvoštallat nu dahkat maid julevsámegiela ja oarjilsámegiela várás. Sámediggi lea ovttasráđiid Máhttodepartemeanttain válmmašteamen láidestusgihppaga mii čujuha man guvlui mánáidgárddiid sisdoallu galgá doalvut sámegiela ja sámi kultuvrra. Stuorra mearkkašupmi lea das go mánáidgárdi ja skuvla barget ovttasráđiid vai sámi mánát sáhttet vásihit bissovašvuođa giellaovdáneamis. Máhttodepartemeanta áigu jorgalahttit davvisámegillii láidestusgihppaga . Dasto árvvoštallojuvvo galgágo dat jorgalahttojuvvot julevsámegillii ja oarjilsámegillii. Láidestusgihpa šaddá leat dehálaš reaidu bargui mii galgá sihkkarastit ahte sámi mánát ja sin vánhemat vásihit buori sirdáseami dan guovtti ásahusa gaskka. Máhttodepartemeanta galgá ráhkadit láidestusávdnasiid giellamovttiidahttima birra vánhemiid várás geain leat mánát kontántadoarjaga agis. Departemeanta áigu jorgalahttit ávdnasiid davvisámegillii. Dasto árvvoštallojuvvo galgágo jorgaluvvot julevsámegillii ja oarjilsámegillii. Mánáidgárddiide, mánáidgárdeeaiggádiidda ja gildii mánáidgárdeeiseváldin lea dehálaš oažžut dieđuid mat sáhttet álššaiduhttit ja movttiidahttit bargat gielain mánáidgárddis vai mánáid giellamáhttu buorrána. Máhttodepartemeanta áigu lágidit nu, ahte buriid giellaovddideaddji doaibmabijuid (maiddái sierranas giellalávgoprošeavttaid) dieđut ja vásáhusat biddjojuvvojit departemeantta iežas neahttasiidduide, ođasreiven ja eará heivvolaš kanálaid bokte, vai dat dieđut ollet gielddaide ja mánáidgárddiide. Ovddasvástádus: Máhttodepartemeanta Áigodat: 2009 ja 2010 ¶
Vuođđooahppofálaldat sámegielas ja sámegillii Máhttodepartemeanta galgá fuolahit ahte lágat ja vuođđooahppofálaldaga čađaheapmi bissu álbmotrievttálaš rámaid siskkobealde, ja aktiivvalaččat gozihit láhkageavaheamis daid juridihkalaš ja politihkalaš geatnegasvuođaid maid Norga lea váldán badjelasas dohkkehettiinis ILO-soahpamuša nr. 169 ja ON-julggaštusa álgoálbmogiid vuoigatvuođaid birra. Oahpahusláhka dat mearrida vuođđoskuvlla ja joatkkaskuvlla oahpahusa. Oahpahuslága § 6-2 earuha vuođđoskuvladásis surggiid mat gullet sámegiela hálddašanguovllu siskkobeallái, ja surggiid mat gullet olggobeallái. Hálddašanguovllu siskkobealde buohkain guđet leat vuođđoskuvlaagis, lea vuoigatvuohta oažžut oahpahusa sámegielas ja sámegillii. Juohke gielddas mii lea sámelága hálddašanguovllu olggobealde, fertejit leat unnimusat logi oahppi guđet háliidit oažžut oahpahusa sámegielas ja sámegillii, ovdalgo sis lea vuoigatvuohta oažžut dakkár oahpahusa, eaige sin joavkkus galgga leat unnit go guhtta oahppi. Dain guovlluin mat leat sámegiela hálddašanguovllu olggobealde, vuođđoskuvlla ahkásaš sámiin lea vuoigatvuohta oažžut oahpahusa sámegielas. Dain dáhpáhusain main ii leat vejolaš addit oahpahusa skuvlalanjas oahpaheaddji bokte, lágat rahpet vejolažžan ”molssaeavttot oahpahanvugiid geavahit”. Geavadis dat mearkkaša omd. gáiddosoahpahusa. Oahpahuslága paragráfas 6-3 leat mearrádusat sámi joatkkaoahpahusa birra. Das celkojuvvo ahte ”sámiin guđet leat joatkkaoahpahusas, lea vuoigatvuohta oažžut oahpahusa sámegielas”. Dain dáhpáhusain main ii leat vejolaš dan oahppái fállat skuvlaoahpahussan, de lea vejolaš geavahit ee. gáiddosoahpahusa. Lassin dasa mearrádus cealká ahte ”dihto skuvllat galget fállat oahpahusa sámegielas dahje sámegillii, dahje erenoamáš sámefágain mat joatkkaoahpahusas gullet dihto kurssaide dahje dihto joavkkuide. Fylkkasuohkan sáhttá muđuidge fállat dakkár oahpahusa”. Ovddasvástádus sámegiela oahpahusas lea juhkkojuvvon máŋgga eiseváldái: • Gielddain/fylkkagielddain lea ee. ovddasvástádus mánáidgárdefálaldagaid ja vuođđooahpahusa plánemis, lágideamis ja čađaheamis. ¶
• Fylkkamánniin lea ee. ovddasvástádus bearráigeahčus ja lobálašvuođagoziheamis, váiddaáššiin, diehtojuohkimis ja bagadallamis, lágaid ja njuolggadusaid čuovvoleamis ja fámuiduhttimis, ja doarjagiid oktii ordnet ja juogadit. • Oahpahusdirektoráhtas lea ee. ovddasvástádussan dieđihit ja fámuiduhttit Máhttoloktema – Sámegiela bálddalas oahppoplánaid, ráhkadit bagadallamiid dábálaš fágaide, viežžat bearráigeahču raporttaid, hálddašit Sámedikki juolludemiid oahpahussii sámegielas ja sámegillii, ja ovddideaddji doaibmabijuide mat leat stáhtabušeahta olis, ja válmmaštit guovdilis eksámeniid sámegielas vuosttasgiellan ja nubbegiellan. Ollu dán barggus čađahuvvo ovttasráđiid Sámedikkiin. • Máhttodepartemeanttas lea ee. ovddasvástádussan ráhkadit lágaid ja mearridit láhkaásahusaid, ráhkadit sámegiela viidodat- ja resursaplánaid ja earáge sierra oahppoplánaid, mearridit fága- ja diibmojuogu, ja leat suorggis bajimuš dieđiheaddji ja čađahit konsultašuvnnaid Sámedikkiin. Sámediggi mearrida sámegiela oahppoplánaid vuođđoskuvlii ja joatkkaskuvlla oahpahussii, ja oahppoplánaid joatkkaoahpahusa erenoamáš sámi fágaide, ja Sámediggi ráhkada maid láhkaásahusaid riikkalaš oahppoplánaid sisdollui § 2-3 ja § 3-4 vuođul, main leat gohččosat das, ahte galgá oahpahuvvot sámi álbmotjoavkku, giela, kultuvrra ja servodateallima birra, gč. oahpahuslága § 6-4. Sámediggi čađaha suorggis iežas vuoruhusaid, ja ráhkada ja álggaha doaibmabijuid iežas politihka mielde. Sámediggi lea ovttadássásaš ráđđádallanoasálaš stáhtalaš eiseválddiiguin, ja goappašat bealit leat geatnegasat gávdnat ovttamielalaš čovdosiid. Oahppit geain lea oktagaslaš vuoigatvuohta oažžut oahpahusa sámegielas, sáhttet vuođđoskuvla- ja joatkkaskuvlaoahpahusas válljet čuovvovaš njeallje kombinašuvnna dárogiela ja sámegiela oahppoplánain: ¶
Skuvllaide ja skuvlaeaiggádiidda lea stuorra hástalus plánet ja organiseret oahpahusa dárogielas ja sámegielas, erenoamážit skuvllain mat leat sámegiela hálddašanguovllu olggobealde. Dat áššit galget čađahuvvot mearriduvvon diibmologuin ja mearriduvvon oahppoplánaid vuođul, ja seammás galget oahppiid vuoigatvuođat oažžut heivehuvvon oahpahusa váldojuvvot vuhtii, gč. oahpahuslága § 1-3. ¶
SÁMEGILLII ¶
DÁROGILLII ¶
Oahppoplána sámegielas vuosttasgiellan – sámegiella 1 ¶
Oahppoplána dárogielas daidda oahppiide geain lea sámegiella vuosttasgiellan ¶
Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
Oahppoplána sámegielas vuosttasgiellan – sámegiella 1 ¶
Oahppoplána dárogielas (riikkalaš) ¶
Guokte vuosttasgiela. Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
Sámegiela oahpahusa plánen ja heiveheapmi lea hástaleaddji oahpaheaddjiide. Juohke ahkedásis sáhttet leat oahppit guđet hállet sámegiela njuovžilit, oahppit guđet máhttet veahá sámegiela hállat ja oahppit guđet eai máhte maidege, muhto háliidit oahpahusa sámegielas. Oahpahus galgá heivehuvvot buohkaide. ¶
Oahppoplána sámegielas nubbegiellan – sámegiella 2 Dásit 1-10 ¶
Oahppoplána dárogielas (riikkalaš) ¶
Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
Oahppoplána sámegielas nubbegiellan – sámegiella 3 Dásit 1- 7 ¶
Oahppoplána dárogielas (riikkalaš) ¶
Oahppiin lea vuoigatvuohta beassat oahpahusas ja árvvoštallamis dárogielas oalgegiellan ¶
maid Sámi statistihka fágalaš guorahallanjoavku lea ráhkadan, muitaluvvo ahte sámegiela oahppiid lohku lea njiedjan nubbegiellafágas ja ahte livččii sivva divaštallat erenoamážit nubbegiellafága eavttuid. Dakkár divaštallamis lea dárbu geahčadit oahppiid ollislaš bargonoađi ja skuvlla ja oahpaheaddjiid eavttuid heivehit oahpahusa daidda oahppiide. Eavttut maid lea dárbu divaštallat ja árvvoštallat, leat ee. • oahppoplána ja diibmolohku dárogielas (vuosttasgiellan) daidda oahppiide geain lea sámegiella nubbegiellan • oahpahusa organiseren ja plánen • sámegiela oahpaheami ruhtadeapmi • oahpaheaddjiid veahkkeneavvut (láidestagat jna.) ¶
Dat oahppit geain sámegiella lea vuosttasgiella dahje nubbegiella, eai leat geatnegasat válljet vierisgiela/gielalaš čiekŋudeami vuođđoskuvllas ja vierisgiela joatkkaskuvlla oahpahusas, muhto sis lea vuoigatvuohta oažžut dakkár oahpahusa jos sihtet dan. Skuvlaeaiggát sáhttá maid fállat oahpahusa sámegielas vierisgiela oahppoplána mielde. Oahppit guđet ožžot oahpahusa sámegielas vierisgiela oahppoplána mielde, besset oahpahusas ja árvvoštallamis dárogielas oalgegiellan. Dárogiela ja sámegiela oahpahusa ferte geahčadit ovttas dainnago dárogiellafága “addá” diimmuid sámegiellafágii. Fágain sámegiella ja dárogiella leat ollu oktasaš oasit, ja danne lea dehálaš ahte lea lagaš ovttasbargu dán guovtti fága gaskkas, gč. ulbmiliid mat leat oahppoplánas “sámegiella vuosttasgiellan” ja ulbmiliid mat leat oahppoplánas “dárogiella oahppiide geain sámegiella lea vuosttasgiella” . ¶
Ortnega berrejit árvvoštallat. Dárbu livččii geahčadit mo oahppoplána ja diibmologut dárogielas doibmet. Bohtosiid vuođul berre boahtteáigásaš heiveheapmi árvvoštallojuvvot. Gielddat ja fylkkagielddat ožžot jahkásaččat sierra merkejuvvon doarjaga sámegiela oahpahussii, namalassii sámegillii vuosttasgiellan ja nubbegiellan. Doarjjaruđat galget veahkehit ruhtadit sámegiela oahpahusa vuođđoskuvlla ja joatkkaskuvlla sámi mánáide. Doarjjaruđat galget dasto veahkehit buoridit oahpaheaddjiid máhtu sámegielas ja sámi kultuvrras. Gielddain ja fylkkagielddain lea geatnegasvuohta addit oahpahusa sámegielas daidda oahppiide geain oahpahuslága mielde lea vuoigat- ¶
vuohta oažžut oahpahusa sámegielas. Oahpahusdirektoráhta lea geigen doarjjaortnega árvvoštallama departementii jagi 2008. Máhttodepartemeanta háliida ahte dat galgá čuovvoluvvot sierra dan dáfus ahte das árvvoštallojuvvo boađusjuksan, ja ahte dat buohtastahttojuvvo suomagiela doarjjaortnegiin. Departemeanta lea guhkebuš áiggi vuohttán duhtameahttunvuođa doarjaga sturrodahkii. Máhttodepartemeanta áigu dan váldit árvvoštallamii jahkásaš bušeahttaproseassaid oktavuođas. Dárbu lea deattastit ahte oahppiid vuoigatvuođat bissot beroškeahttá doarjagiid sturrodagain, ja ahte gielddat fertejit bargat dan badjelii ahte addojuvvo dakkár fálaldat mas lea buorre válljodat, nu ahte oahpahusa ulbmilat ollašuvvet. ¶
Doaibmabidju 4. Kártet mo oahppit árvvoštallet sámegiela oahpahusa Nugo čujuhuvvo St.dieđáhusas nr. 28 (2007-2008) Sámepolitihkka, de máŋgga suorggis váilot dieđut das mii duođaid dáhpáhuvvá skuvlla árgabeaivvis. Earret eará oaidnit ahte daid oahppiid ollislaš lohku guđet válljejit sámegiela fágan, lea njiedjan veahá maŋŋágo Máhttolokten álggahuvvui, ja sin lohku guđet válljejit sámegiela rievddalda fylkkain. Oahpahusdirektoráhta áigu čađahit kártema oažžun dihtii buoret duogášdieđuid das, man muddui oahppit ožžot ollašuhttojuvvot iežaset vuoigatvuođaid beassat oahppat sámegiela, ja das mo oahppit ieža árvvoštallet oahpahusa. Ulbmil lea ee. oažžut buoret vuođu mas čađahit vejolaš nuppástusaid sámegiela oahpahusas, vai dat buorebut duhtada oahppiid oahpahusdárbbuid. Ovddasvástádus: Oahpahusdirektoráhta Áigodat: 2009 ¶
Doaibmabidju 5. Oahppoplánaid láidestusat Láidestusat galget hábmejuvvot nu ahte dat buktet oidnosii mo lea vejolaš čađahit bures heivehuvvon ¶
oahpahusa. Fágaid oahppoplánaid láidestus ii galgga gokčat olles oahppoplána, muhto čájehit ovdamearkkaiguin mo oahpahusa lea vejolaš plánet ja čađahit, ja vel mo oahppiid lea vejolaš árvvoštallat guđege dásis. Láidestusat berrejit addit čielga ovdamearkkaid das mo máhttoulbmiliidda lea vejolaš bidjat čielga sisdoalu buot dásiin, ja ovdamearkkaid buot dásiid gaskasaš ovdánemiin. LK06-S vástesaš láidestusat hábmejuvvojit seamma láhkai go LK06 vástesaš láidestusat, namalassii ahte dain leat rávvagat doaibmamuščállosiin maid Máhttodepartemeanta lea sádden Oahpahusdirektoráhtii. Láidestus galgá leat veahkki sámegiela ja dárogiela oahpahusa organiseremii, nu ahte oahppit ožžot dan oahpahusa masa sis lea vuoigatvuohta gustojeaddji lágaid ja njuolggadusaid mielde. Vuoruhuvvot berrejit láidestusat sámegillii vuosttasgiellan ja sámegillii nubbegiellan. Oahpahusdirektoráhtas lea ovddasvástádus ráhkadit láidestusaid ovttasráđiid Sámedikkiin. Áigumuš lea ahte láidestusat sámegillii vuosttasgiellan ja sámegillii nubbegiellan galget leat válbmasat 15.05.2010. Duoid eará láidestusaid ráhkadeami mearridit Sámediggi ja Oahpahusdirektoráhta ovttasráđiid. Ovddasvástádus: Oahpahusdirektoráhta ovttas Sámedikkiin Áigodat: 2010-2012 ¶
Doaibmabidju 6. Bearráigeahčču das mo gielddat ja fylkkagielddat čađahit oahppiid vuoigatvuođa oažžut oahpahusa sámegielas Oahpahusdirektoráhta ja fylkkamánnit gozihit gielddaid geatnegasvuođaid ja oahppiid vuoigatvuođaid oahpahuslága mielde. Dat maid guoská oahpahussii sámegielas ja sámegillii. Máhttodepartemeanta lea dáhtton Oahpahusdirektoráhta jagi 2009 čađahit bearráigeahču das mo gielddat ja fylkkagielddat čuovvolit daid vuoigatvuođaid mat sámi oahppiin leat oahpahuslága mielde, maiddái makkár oahppo- ¶
neavvut leat oahppiide. Sámediggi galgá váldojuvvot mielde bearráigehččui. ¶
deamis. Dát hástalusat leat boahtán ovdan ođđa sámekonvenšuvnna bargguid mielde. ¶
Ovddasvástádus: Oahpahusdirektoráhta/fylkkamánnit Áigodat: 2009-2014 ¶
Dehálaš lea sáhttit bargat ovttas riikkarájáid rastá, erenoamážit das mii guoská oarjilsámegiela ja julevsámegiela oahpahussii ja ovddideapmái. Máhttodepartemeanta áigu dattetge váldit oktavuođa Ruŧŧii vai fas sáhttet divaštallat makkár vejolašvuođat leat gávdnat čovdosiid maiguin oahppit ávkašuvvet guktuid riikkain. ¶
Doaibmabidju 7. Gáiddosoahpahusa fierpmádat Ollu gielddat barget ovttasráđiid sámegiela oahpaheamis gáiddosoahpahanneavvuiguin. Fylkkamánniid bargu daid oahpaheaddjiid fierpmádagain, guđet doaimmahit gáiddosoahpahusa, berre buoriduvvot, ja guvllolaš čoahkkaneamit berrejit ovttasráđiid allaskuvllaiguin lágiduvvot oahpaheaddjiid várás. Daid oahpaheaddjiid várás guđet doaimmahit gáiddosoahpaheami sámegielas, galgá vuođđuduvvot fierpmádat. Oahpahusdirektoráhta oažžu doaibman heivehit dakkár fierpmádaga. Ovddasvástádus: Oahpahusdirektoráhta/Fylkesmánnit/allaskuvllat Áigodat: 2009-2010 ¶
Doaibmabidju 8. Ovttasbargu Ruoŧain sámegiela oahpahusas Čakčat 2005 ja giđđat 2006 ledje oktavuođat ruoŧŧilaš ja norgalaš departemeanttain main lea ovddasvástádus sámegiela oahpahusas, ja sii galge divaštallat oarjilsámegiela vuođđooahpahusa rádjaguovlluin. Sámi mánáin Ruoŧas eai leat dakkár vuoigatvuođat go sámi mánáin Norggas. Oahppit ožžot fálaldaga oahpahallat sámegiela eatnigiellan, muhto eai leat ráhkaduvvon sierra oahppoplánat sámi oahppiid várás. Čoahkkimiin ee. árvaluvvui ahte guktot riikkat galget iskat makkár vejolašvuođat ja hehttehusat leat lágain dasa mii guoská ovttasbargui vuođđoskuvlaoahpahusas riikkarájáid rastá. Čielggas lea dattetge ahte dás lea jurisdikšuvdnaváttisvuohta masa ii leat álki gávdnat buori čovdosa. Dat guoská ee. dasa goappá riikkas galgá leat váldi riikkarájá rasttideaddji geavatlaš oahpahusas, go muhtun dáhpáhusainhan lea sierramielalašvuohta oahpahusfálaldaga sisdoalus ja/dahje fálaldagaid ruhta- ¶
Ovddasvástádus: Máhttodepartemeanta Áigodat: 2009 ¶
Doaibmabidju 9. Ovttasbargu Suomain sámegiela oahpahusas Ovttasbargu Suomain lea eanaš leamaš Sirpmá ja Ohcejoga skuvllain, main lea leamaš oktasaš oahpahus guktii vahkus. Ulbmil lea joatkit ovttasbarggu. Lassin berre gáiddos oahpahusa plána čuovvoleapmái láhččojuvvot buoret vejolašvuođat bargat ovttas riikkarájáid rástá buot golmma sámegielas. Ovddasvástádus: Oahpahusdirektoráhta/Nordlándda, Romssa ja Finnmárkku fylkkamánnit Áigodat: 2009 ¶
Sámi oahpponeavvut Daid ekonomalaš rámaid siskkobealde mat leat stáhtabušeahtas sámi oahpponeavvuide, Sámedikkis lea ovddasvástádus hálddašit ja vuoruhit rámaid siskkobealde. Ain váilot ollu oahpponeavvut oarjilsámegielas, julevsámegielas ja davvisámegielas mat livčče ráhkaduvvon Máhttoloktemii – Sámegilli. Okta hástalus lea gávdnat doarvái oahppogirječálliid almmá “vieččakeahttá menddo ollu” fágabargiid skuvllain. Sámedikki oahpponeavvoráhkadeami strategalaš plánas 2009-2012 leat vuoruhuvvon oahpponeavvut oarjilsámegillii, julevsámegillii ja davvisámegillii árvalusaid mielde mat leat boahtán guđege giela ¶
RØROS-SÁMI GUOVLLUS leat ožžon áigái lagaš ovttasbarggu daid ásahusaid gaskkas, main lea ovddasvástádus fállat sámegiela oahpahusa, ja dat lea váikkuhan nu, ahte sámegiela vuođđooahpahusas eai báljo heaitte šat oahppit. Ovttasráđiid skuvllaiguin Aajege sámi giella- ja máhttoguovddáš áimmahuššá sámi oahppi miehtá vuođđoskuvlla oahpahusa, ja dat ¶
oktavuođas, ja kártema dasge makkár oahpponeavvut váilot guđege fágii/fáddái ja dássái. Kárten čájeha ahte ain dárbbašuvvojit ollu sámegiela oahpponeavvut mat heivejit Máhttoloktemii – Sámegillii. Giđđat jagi 2009 vuođđuduvvo oktasaš bargojoavku man bargun šaddá buktit árvalusaid dakkár doaibmabijuide mat beavttálmahttet sámi oahpponeavvuid buvttadeami. Ovddasvástádus: Sámediggi/Oahpahusdirektoráhta Áigodat: Joavku vuođđuduvvo giđđat 2009 ¶
doarju oahppi go son sirdá mánáidgárddis vuođđoskuvlii, ja viidáseappot vuođđoskuvllas joatkkaskuvlii. Skuvllat, vánhemat ja oahppit ožžot rávvagiid, bagadusa ja dieđuid vuoigatvuođaid, oahppofálaldagaid, giellaválljema, fága diibmojuogu ja diibmoplánema birra. ¶
guovllu mánáidgárddiin ja skuvllain. Vai lea sihkkar ahte oahpponeavvut jovdet guđege oahppái, de strategiijain lea maiddái dat jurdda ahte oahpponeavvut galget leat nuvttá. Sámediggi lea álggahan ovddasmanni prošeavtta Divttasvuona suohkanii, ja ulbmil lea ovddidit Áiluovtta skuvlla julevsámegiela oahpponeavvuid ráhkadeami resursaskuvlan. Dán ovddasmanni prošeavtta vásáhusat šaddet váldojuvvot vuhtii maiddái resursaskuvllaid ráhkadeapmái máiddái oarjilsámi ja davvisámi guovlluide. ¶
Doaibmabidju 10. Sámegielalaš oahpponeavvut – daid buvttadeapmi, fuolaheapmi geavaheaddjiide ja jorgaleapmi Máŋgga oktavuođas leat čalmmustahttán sámegiela oahpponeavvuid váilivuođa. Máhttodepartemeantta gohččuma mielde Oahpahusdirektoráhta lea ovttasráđiid Finnmárkku fylkkamánniin čađahan kártema das makkár oahpponeavvut dál leat davvisámegillii, julevsámegillii ja oarjilsámegillii, maid lea vejolaš geavahit Máhttoloktema - Sámegiela ¶
Doaibmabidju 11. Sámegiela oahpahusa vuoigatvuođa ja geatnegasvuođa diehtojuohkindoaibmabijut Ráhkaduvvon/heivehuvvot galget buoret dieđut vuoigatvuođaid ja geatnegasvuođaid birra mat gullet sámegiela oahpahussii, ja sámegiela oahpponeavvuid birra. Dát dieđut galget leat fylkkagielddaide, gielddaide ja vánhemiidda ja oahppiide. Dieđuin galgá deattuhuvvot ahte skuvlaeaiggát válddedettiin oahppiid skuvlii galgá váldit čielgasa das, galgágo oahppái sámegiela oahpahus. Dát gusto sihke oahppi skuvliiálgimii, skuvlamolsumii ja go son sirdá ođđa oahpahusdássái. Dakkár diehtojuohkin guoská maid rávesolbmuid oahpahussii. ¶
SVÁHKENA GIELLAMOVTTIIDAHTTINPROŠEAKTA Jagi 2001 Sámediggi álggahii 5-jahkásaš giellamovttiidahttinprošeavtta Sváhkena bajásšaddanguovddážii Engerdálii. Giellamovttiidahttinprošeakta lei mánáidgárddis orgainiserejuvvon dan jurdaga vuođul ahte mánát galget oahppat oarjilsámegiela dan giela lunddolaš ja beaivválaš geavaheamis. Mánáidskuvllas mánát besse oahppat oarjilsámegiela, dasto ožžo oahpahusa oarjilsámegillii arvat fágain. Go prošeakta nogai, de mánát sáhtte áddet ¶
dábálaš oarjilsámegiela. Sii maid sáhtte vástidit oarjilsámegillii ja háleštit oarjilsámegillii. ¶
Diehtojuohkin berre ráhkaduvvot nu ahte heive nehttii, ja diehtogihpan. Dieđut galget fuolahuvvot sámi guovlluid olggobealláige. Ovddasvásrádus: Oahpahusdirektoráhta/Fylkkamánnit/Sámediggi Áigodat: Borgemánnu 2009 ¶
Giliskuvllat Dakkár báikkit mat gohčoduvvojit boaittobeallin riikkalaš oktavuođain, leat dávjá sámi guovddášguovllut ja buorit joregat main lea vejolaš seailluhit sámegiela, kultuvrra ja servodateallima. Vuođđo- ja joatkkaskuvllat leat Máhttoloktema – Sámegiela geažil geatnegasat addit buori oahpahusa man vuođđun lea sámegiella, sámi kultuvra ja sámi servodateallin. Giliskuvllain leat, go leat lahka ealli sámi servodagaid ja árbevirolaš ealáhusaid, buot vejolašvuođat duođaid fállat dakkár buori oahpahusa. Oahpahus ja bajásšaddan sámegielalaš birrasis addet guđege oahppái buriid vejolašvuođaid ovdánit sámegielas nu ahte dat šaddá lunddolaš geavahusgiellan. Resursaolbmuidge lea álkit geavahit oahpahussii go skuvla lea sámi báikegottis. Jos giliskuvllat heaittihuvvojit, jogo davvisámi, julevsámi dahje oarjilsámi guovllus, de dakkár heaittiheamit sáhttet funet čuohcit sámi servodagaid giellaovdáneapmái ja nu maiddái oppa sámi servodahkiige. Giliskuvllaid heaittiheapmi sáhttá dagahit dan ahte olbmot fárrejit eret sámi gilážiin. Dainna lágiin áitojuvvojit unna sámegielalaš servodagažat mat leat dehálaččat sámegiela seailumii. Eretfárremat sáhttet dagahit dan ahte bajásšaddi buolva massá lagašvuođa báikkálaš servodahkii, lundui ja árbevirolaš ealáhusaide ja daidda gullevaš terminologiijaide, ja dieđuid daid birra. Gielddain ja fylkkagielddain lea ovddasvástádus almmolaš skuvlastruktuvrras. Ráđđehus ii sáhtte mearridit mo gielddaid ja fylkkagielddaid skuvlastruktuvra galgá leat, go dat lea gielddaid iešstivrema oassi. Seammás gielddain ja fylkkagielddainge lea ovddasvástádus váldit vuhtii sámiid riikkaidgaskasaš geatnegavuođaid vuđul. Diđolašvuohta das berre mearkkašit ahte sámi ¶
guovlluin eai galgga buoril heaittihit giliskuvllaid, eaige oppanassiige vuđolaš guorahallamiid haga. Dátge lea ovdamearka dakkár áššiin main Sámediggi sámelága vuođul berre oažžut vejolašvuođa dovddahit iežas oaiviliid. Dattetge lea ovddasvástádus gielddain addit bures heivehuvvon oahpahusfálaldagaid, maiddái sámegielasge ja/dahje sámegilliige, dain skuvllain maidda oahppit sirdojuvvojit. Muhtun dáhpáhusain sáhttet maiddái báikkálaš dilálašvuođat lea dakkárat, ahte stuorát skuvla sáhtášii addit buoret fálaldaga sámegielas. Dan sáhttet buoremusat árvvoštallat báikegottiin. Sámediggi dáhttu dán doaibmaplána oktavuođas ahte ráđđehus galgá árvvoštallat juolludit merkejuvvon ruđaid giliskuvllaide mat oahpahit sámegiela ja/ dahje sámegillii. Ráđđehus ii ane dan gánnáhahttin, muhto čujuha dasa ahte Bargo- ja searvadahttindepartemeanta lea váldán álgaga lagat ovttasbargui Gielddaid guovddášlihtuin ja Sámedikkiin das mii guoská gielddaid sámepolitihkkii, ja dasa gullet maid fáddán gielddaid mearridan rápmaeavttut sámegiela fálaldagaide. ¶
Rávesolbmuid giellaoahpahus ja alfabehtten Rávesolbmuid vuođđooahpahusa dáfus jurddašuvvo eará láhkai go mánáid ja nuoraid dáfus das mii guoská vuoigatvuhtii oažžut oahpahusa sámegielas ja sámegillii. Dábálaččat berre rávis sápmelaš guhte dárbbaša vuođđoskuvlaoahpahusa, oažžut oahpahusa sámegielas. Sámelága § 3-8 čilge vuoigatvuođa oažžut oahpahusa sámegielas. Dás lea dattetge eará áššis sáhka go dáin vuoigatvuođain mat čuvvot oahpahuslágas, ja dán lága mearrádusa eavttuin celkojuvvo ee. ahte «Vuoigatvuohta mearkkaša ahte juohkehaš sáhttá gáibidit beassat čađahit dárbbašlaš rávesolbmuidkurssa sámegielas eatnigiellan rávesolbmuid oahpahusa gustojeaddji njuolggadusaid mielde» . Rávesolbmuid oahpahussii sámegielas ii leat sierra juolludeapmi. Golut fertejit gokčojuvvot gielddaid ja fylkkagielddaid rámaid siskkobealde, ja dakkár fálaldagaid lágideapmi lea guđege gieldda/fylkka- ¶
gieldda iežas ovddasvástádus. Danne lea dehálaš ahte dat vuoruhit oahpahusruđaid njuolggadusaid ja oahpahusdárbbuid vuođul. Sii guđet háliidit rávesolbmuidoahpahusa, fertejit ieža dieđihit iežaset oahpahusdárbbuid. Oahpahus lea nuvttá ja galgá čuovvut gustojeaddji oahppoplánaid. ¶
SÁMEDIGGI LEA VUOĐĐUDAN alit oahpahusa stipeandda. Ulbmil lea buoridit sámegielalaš fágaolbmuid rekruhttema sierra fágasurggiide. Jagi 2009 vuoruhuvvojit oahpponeavvopedagogihka alit oahppu, ovdaskuvlla ja dábálaš oahpaheaddjioahpu studeanttat geain lea ¶
Gielddat/fylkkagielddat sáhttet addit oahppolihtuide doaibman lágidit oahpahusa jogo vuođđoskuvlla dahje joatkkaoahpahusa dásis. Dallege oahpahus galgá leat nuvttá oasseváldiide. Jos oahppolihtut baicce lágidit oahpahusa vuođđoskuvlla ja/dahje joatkkaskuvlla dásis almmá mange soahpahmuša gielddain dahje fylkkagielddain, de gáibiduvvo kursadivat. Dalle maid váldojuvvo kursadivat go oahppolihtut lágidit kurssaid eará fágain ja fáttáin, ee. sámegielas. ¶
sámegiella fágan, alit oahpahus oarjilsámegielas, julevsámegielas dahje davvisámegielas, main oarjilsámegiella ja julevsámegiella vuoruhuvvojit ovddimussii, joatkkaoahppu boarrásiidfuolas, ja joatkkaoahppu sámi mánáid ja nuoraid psykososiála gillámušaid eastadeamis ja buorideamis. Jos guđege stipeandaortnega rámat rasttiduvvojit ollu dohkálaš ohcciid geažil, de várrejuvvon ruđat ¶
Guokte sámi oahppolihtu leat, Sámi oahppolávdegoddi ja Mearrasámi oahppolihttu, ja sin váldoulbmil lea bargat oahpahusa lágidemiin sámegielas ja sámi kulturárbbis. ¶
juogaduvvojit dássidit ohcciide. NORDLÁNDDA FYLKKASUOHKAN áigu movttiidahttit olbmuid oažžut buoret máhtu ¶
Doaibmabidju 12. Rávesolbmuid 5-jahkásaš oahpahusprográmma sámegielas Sámediggi ja Sámi allaskuvla leat soahpan ráhkadit ja čađahit rávesolbmuid 5-jahkásaš oahpahusprográmma buot sámi giellaguovlluin. Rávesolbmuid oahpahusprográmma ulbmiljoavku leat buot sámit guđet eai máhte sámegiela ja orrot bieđgguid viiddis guovllus. Doaibmabijut álggahuvvojit erenoamážit dain guovlluin maidda dáruiduhttinpolithkka lea čuohcán bahámusat. Ráves sámit ožžot oahphusfálaldaga davvisámegielas, julesámegielas dahje oarjilsámegielas. Ulbmil lea ahte sámit galget váldit iežaset giela ruovttoluotta ja ahte sámegiela dilli galgá buorránit go eanebut dan hállagohtet. Buot sámi giellabirrasat galget váldojuvvot mielde dán bargui. Dat mearkkaša ahte sámi giellaguovddážat, gielddat ja eará oasálaččat giellabirrasiin galget ovttasráđiid ja lahkalagaid bargat. ¶
sámegielas ee. sihkkarastin dihtii dohkálaš fágaolbmuid geain lea sámegiela máhttu sierranas fidnojoavkkuin. Fylkkasuohkan juolluda giellaoahpahusstipeandda movttiidahttin dihtii olbmuid váldit oahpahusa sámegielas. Stipeandda sáhttet oažžut ohccit geat lohket sámegiela universitehta- ja allaskuvladásis, ja ohccit geain lea sámegiela oahpahus joatkkaskuvllas. Sámi allaskuvla oažžu ovddasvástádussan prošeavtta geavatlaš čađaheami. Doaibmabiju ruhtada Sámediggi Sámi Álbmotfoandda ruđaiguin. Ovddasvástádus: Sámediggi Áigodat: 2009-2014 ¶
Doaibmabidju 13. Kártet eatnigielalaš analfabetismma ja rávesolbmuid dárbbu oažžut oahpahusa sámegielas ¶
Dasto galgá vel rahppojuvvot neahttasadji prošeavtta oasseváldiid várás, mas sii friddja sáhttet geavahit gielaset ja gulahallat guhtet guimmiideasetguin ja prošeaktajođiheaddjiin. ¶
Sámdiggi fállá ovttasráđiid Sámi allaskuvllain sámegiela oahpahusa rávesolbmuide viđajahkásaš oahpahusprográmmain. Oažžun dihtii eanet dieđuid dárbbuid birra, de Máhttodepartemanta ovttasráđiid Bargo- ja searvadahttindepartemeanttain áigu álggahit guorahallanbarggu mainna ulbmil lea oažžut sámi álbmogis logu sis guđet njálmmálaččat máhttet eatnigielaset, muhto guđet eai máhte lohkat ja čállit. Guorahallan galgá maid kártet daid sámiid geain leat unnán dahje váillálaš sámegiela gálggat. Viggamuš ii leat oažžut áibbas dárkilis logu dain olbmuin guđet gullet dáidda joavkkuide, muhto guorahallan galgá čájehit váillálaš lohkan- ja čállindáiddu viidodaga, ja árvvoštallat oahpahusdárbbuid. ¶
Ovddasvástádus: Romssa fylkkasuohkan Áigodat: 2009-2012 ¶
Almmuhuvvot galgá čielggadan-/dutkanbargu mii dievas barggu ektui bistá jahkebeali rájis beannot jagi rádjai. Sámediggi galgá bovdejuvvot searvat dán bargui. Ovddasvástádus: Máhttodepartemeanta/Bargo- ja searvadahttindepartemeanta/Oahpahusdirektoráhta Áigodat: Gárvvistuvvo 2010 -2011(gitta das goas guorahallan álgá) ¶
Doaibmabidju 14. Rávesolbmuid alfabehttenprošeakta Romssa fylkkas Romssa fylkkasuohkan áigu álggahit alfabehttenprošeavtta fylkka rávesolbmuid várás. Prošeavtta ulbmil lea ahte oasseváldit galget movttiidahttojuvvot formaliseret iežaset sámegiela máhtu, nu ahte sii sáhttet geavahit sámegiela sihke njálmmálaččat ja čálalaččat. Áigumuš lea ahte Romssa fylkkas oahppoguovddážat viđa guđa báikkis čađahit kurssaid. Prošeakta namahuvvo Sámedikki ja Romssa fylkkasuohkana ovttasbargansoahpamušas. ¶
Alit oahpahus ja rekruhtten Dárbu lea nannet dutkama ja lohkamiid sámegielas ja sámegillii. Sámi allaskuvla lea guovdilis ásahus sámi dutkanmáilmmis, ja das lea ovddeš Davviriikkaid Sámi Instituhtta dutkanossodat. Romssa universitehta lea ožžon riikkalaš ovddasvástádusa sámi dutkamis ja oahpahusas Norggas. Sámi dutkamaiid guovddáš, mii lea Romssa universitehtas, bargá nannen dihtii universitehta buohkanas dutkan- ja oahpahusdoaimmaid mat gusket sámiid ja álgoálbmogiid dilálašvuođaide. Čielga prošeavttaiguin guovddáš álggaha ja jođiha sierra dutkamiid, ja bidjá johtui ja oktii heiveha fágaidrasttideaddji dutkan- ja oahpahusovttasbarggu. Bodeaju allaskuvla addá oahppofálaldaga julevsámegielas, mii lea oassin dábálaš oahpaheaddji- ja ovdaskuvlaoahpaheaddjioahpahusas dahje joatkkaoahpahusfálaldahkan. Davvi-Trøndelága allaskuvla lea ožžon riikkalaš ovddasvástádusa oarjilsámegielas, mii gullá oahpaheaddjioahpahusa oktavuhtii. Sámediggi lea čujuhan dasa ahte fálaldagat fertejit sihkkarastojuvvot dain allaskuvllain main lea sámegiella, beroškeahttá man stuoris dahje unni daid studeanttaid lohku lea, guđet háliidit čađahit oahpu oarjilsámegielas dahje julevsámegielas. Dáin lohkamiin eai šatta goassege leat ollu studeanttat, ja dat mearkkaša ollu erenoamážit unnibuš sámegielaide, ahte lea sámegielalaš máhttu. Oahpahusásahusain lea autonomiija daid oahppofálaldagaid dáfus maid dat álggahit ja dange dáfus mo daid lágidit. Máhttodepartemeanta áigu ovttasráđiid ásahusaiguin mat fállet oahpuid sámegielas ja sámegillii, geahčadit daid gaskasaš bargo- ja ovddasvástádusjuogu, ja áigu oaččuhit daid ásahusaid gaskaneaset bargat lagabut ovttas, ja maiddái ovttasráđiid eará ásahusaiguin mat leat dakkár guovlluin main olbmuin lea dárbu oahpu oažžut sámegielas. ¶
Oahpahusásahusat sáhttet ohcat oažžut bissovaš oahpposadjemeriid, ee. sámi ohcciide, namalassii dihto oahpuide. Romssa universitehtas, Finnmárkku allaskuvllas, Lillehámmera allaskuvllas ja Veterinearaallaskuvllas leat oahpposadjemearit sámi ohcciid várás. ¶
Doaibmabidju 15. Sámi oahpaheaddjioahpahus Vai lea dárbbašlaš njuovžilvuohta, de berre Sámi allaskuvla čovdojuvvot riikkalaš rápmaplánas mii lea vuođđoskuvlla oahpaheaddjioahpahusa várás. Departemeanta ulbmáda fápmudit iežas válddi Sámi allaskuvlii das mii guoská ođđa sámi oahpaheaddjioahpu struktuvrii ja huksehussii. Dárbu leat dattetge maid addit bajimuš riikkalaš mearrádusaid (láhkaásahusa) áiggiid guhkodagas ja váldoosiid huksehusas (fágaid, pedagogihka, geavada jna.), mat galget gustot maiddái sámige vuođđoskuvlla vástesaš oahpaheaddjioahpahussii. Ovddasvástádus: Máhttodepartemeanta Áigodat: 2009-2012 ¶
Doaibmabidju 16. Kártet rekruhttenvuođu ja makkár dárbu lea sámegielalaš oahpaheaddjiide Dárbu lea álggahit doaibmabiju mii nanne sámegielalaš oahpaheaddjiid rekruhttema. Departemeanta áigu kártet rekruhttenvuođu mii lea sámi alit oahpahusas ja makkár dárbu lea fidnet sámegielalaš oahpaheaddjiid. Dárbu lea maid háhkat dieđuid das makkár oahpaheaddjidilli lea sámi skuvllain olggobealde sámi guovlluid. Ovddasvástádus: Máhttodepartemeanta Áigodat: 2009-2012 ¶
Doaibmabidju 17. Doaibmabidju mii galgá rekruhttet oahppiid sámi oahpaheaddjioahpahussii ja oahpaheaddjioahpahussii mas lea sámegiella fágan Unnán leat ohccit sámi oahpaheaddjioahpahussii, mas ohppet sámegiela ja sámegillii. Dárbu lea liigemovttiidahttimii oaččuhan dihtii ohcciid sámi oahpaheaddjioahpahussii dahje dábálaš dáža oahpaheaddjioahpahussii mas oahppis lea sámegiella fágan. Rekruhttendoaibmabidju berre plánejuvvot ja čađahuvvot dain ásahusain mat fállet oahpu, ja mat buoremusat dovdet daid birrasiid main lea lunddolaš rekruhttet oahppiid. Departemeanta várre ruđaid rekruhttendoaibmabidjui. Ovddasvástádus: Máhttodepartemeanta Áigodat: 2009 ¶
Doaibmabidju 18. Rekruhttenáŋgiruššan Finnmárkkus – gollevirgi Sámi allaskuvla, Sámediggi, GG Finnmárku, Finnmárkku allaskuvla ja Finnmárkku fylkkamánni leat álggahan rekruhttenáŋgiruššama oažžun dihtii eanet studeanttaid ohcat saji dan guovtti oahpaheaddjiallaskuvlii. Kampánnja namma lea ”Drømmejobben/Gollevirgi”, http://www.hifm.no/drommejobben Ovddasvástádus: Finnmárkku fylkkamánni Áigodat: ođđajagemánnu 2009 - geassemánnu 2009 ¶
Doaibmabidju 19. Oahppoloatnaosiid sihkkun Jagi 2009 álggahuvvui ortnet studeanttaid várás guđet čađahit dihto oahpaheaddjioahpuid, ee. masterprográmma oahpaheaddjioahpus mas lea giella dahje reálafága, nu ahte sin oahppoloanas sihkkojuvvojit oasit. Departemeanta áigu árvvoštallat sullasaš ortnega daidda guđet čađahit unnimusat 60 oahppočuoggá sámegielas iežaset oahpaheaddjivuođđooahpahusa oassin. Ovddasvástádus: Máhttodepartemeanta Áigodat: 2009-2012 ¶
Doaibmabidju 20. Oahpaheaddjiid joatkkaoahpahus sámegielas Dan strategiija oktavuođas man namma lea (Máhttu kvalitehta dihtii – joatkkaoahppu oahpaheaddjiide), galgá addojuvvot lohkanfálaldat mii lea gitta 60 oahppočuoggá árvosaš dan golmma sámegielas mat leat Sámi allaskuvllas, Bodeaju allaskuvllas ja Davvi-Trøndelága allaskuvllas. Dihtosis galgá leat goas fálaldagat álggahuvvojit. Dát lohkanfálaldagat leat ovddimusat oahpaheaddjiid várás, muhto dat leat rabas maiddái earáge dohkálaš ohcciide. Ovddasvástádus: Máhttodepartemeanta Áigodat: 2009-2012 ¶
Doaibmabidju 21. Kurssat ja lohkamat Departemeanta áigu doarjut máŋggadássásaš kurssaid ja lohkamiid sámegielas maid Sámi allaskuvla, eará oahpaheaddjioahpahusa ásahusat ja sámi giellaguovddážat lágidit. Ovddasvástádus: Máhttodepartemeanta Áigodat: 2009-2012 ¶
Eará gielladoaibmabijut ¶
Doaibmabidju 22. Sierra doaibmabijut mat galget nannet giellaovdáneami oarjilsámi guovllus ja julevsámi guovllus Oarjilsámegiella ja julevsámegiella leat rašis dilis ja dárbbašit doaibmabijuid mat leat jure justa erenoamáš dárbbuid várás mat leat dáin servodagain. Dakkár doaibmabijut sáhttet leat oarjilsámegiela resursaguovddážiid vuođđudeapmi ja nannen, dakkár vejolašvuođa lágideapmi go rávesolbmuid oahpahus ja bearrašiid oahpahus julevsámegielas ja oarjilsámegielas ja báikkálaš ja guvllolaš giellajoregiid nannen mánáid, nuoraid ja rávesolbmuid várás. Dehálaš lea ahte oarjilsámi servodat ja julevsámi servodat ieža besset čilget makkár dárbbut sis leat nannet gielaset. Danne várrejuvvojit sierra ohcanvejolaš ruđat prošeavttaide mat sáhttet nannet oarjilsámi ja julevsámi giellabirrasiid. Bargo- ja searvadahttindepartemeanta ulbmáda ahte Nordlándda fylkkamánni galgá váldit badjelasas hálddašit dáid ruđaid. Ovddasvástádus: Bargo- ja searvadahttindepartemeanta/Nordlándda fylkkamánni Áigodat: Doaibmaplána doaibmanáigodat ¶
Doaibambidju 23. Oarjilsámi giellabeassi Nordlándda fylkkamánni ja Sámeskuvlastivra Ruoŧas leat ovttas ráhkadan prošeaktaplána oarjilsámi giellaleairraid várás. Áigumuš lea ealáskahttit, nannet ja ovddidit oarjilsámegiela. Prošeavtta ulbmiljoavku leat buot oahppit guđet ožžot oahpahusa oarjilsámegielas skuvllain, Norggas 6. luohká rájis 9. luohká rádjai, ja Ruoŧas 5. luohkás 8. luohkkái. Dasto vel čuovvoluvvojit leairaoahppiid vánhemat. Sii maid, guđet servet prošeavtta oahpaheaddjin, ovdaságadoallin ja movttiidahttin, ožžot vejolašvuođa čiekŋudit iežaset fágaid go dat lea ávkin prošektii. Vuosttas giellaleaira lágiduvvui Mittådalenii jagi 2008. Giellaleairras ledje 70 oasseváldi. Bargo- ja searvadahttindepartemeanta lea juolludan ruđaid jagi 2008 prošektii, ja áigu ain doarjut prošeavtta. Prošektii leat plánejuvvon jahkásaččat guokte giellaleairra golbma jagi ovddas guvlui. ¶
Ovddasvástádus: Nordlándda fylkkamánni Áigodat: 2008-2011 ¶
Doaibmabidju 26. Bihtánsámi giela ja kultuvrra ealáskahttin ¶
Doaibmabidju 24. Ovddidanprošeakta Davvi-Trøndelága fylkkasuohkanis ¶
Norggas bihtánsámit leat unna jovkkoš ja bihtánsámi giella ja kultuvra lea lossa deattu vuolde. Bihtánsámit leat maŋimuš logi jagi álggahan bihtánsámi giela ja kultuvrra ealáskahttinbarggu. Dárbu lea álggahit seammamállet doaibmabiju go nuortalašgiela várás. Bargo- ja searvadahttindepartemeanta áigu danne várret ruđaid álggahan dihtii bihtánsámi giela ja kultuvrra ealáskahttindoaibmabiju. Áigeguovdilis doaibmabijut galget álggahuvvot ovttasráđiid bihtánsámiiguin, Árraniin - julevsámi guovddážiin ja Sámedikkiin. Áigumuš lea bidjat álgoprošeavtta johtui jagi 2009. ¶
Davvi-Trøndelága fylkkasuohkan lea jagi 2008 rájis mielde sámi giellalága hálddašanguovllus, ja áigu jagi 2009 álggahit 3-jahkásaš ovddidanprošeavtta ovddidan ja nannen dihtii oarjilsámi giela ja kultuvrra. Prošeakta erenoamážit deattuha sámegiela oahpahusa oktiiheiveheami. Prošeakta galgá válmmastit málliid das mo oktiiheivehit sámegiela oahpahusa 13-jahkásaš skuvlaáigodahkii ja alit oahpahussii, ja álggahit doaibmabijuid main giellaja kulturmáhttu adnojuvvojit oktiigullevažžan. Prošeavtta ovttasbargit leat Snoasa suohkan ja eará vuođđooahpahussii ja alit oahpahussii gulli oasálaččat. Bargo- ja searvadahttindepartemeanta doarju prošeavtta. Ovddasvástádus: Nordlándda fylkkamánni Áigodat: 2009-2012 ¶
Doaibmabidju 25. Nuortalaš giela ja kultuvrra ealáskahttin Nuortasámi musea Njávdámis lea álggahan 3-jahkásaš prošeavtta man ulbmil lea ealáskahttit ja nannet nuortalaš giela ja kultuvrra dainna lágiin ahte Norgga, Suoma ja vejolaččat Ruošša nuortalččat/ golttát barget ovttas rájáid rastá. Guovdilis birrasat, organisašuvnnat ja ásahusat Suomas ja Norggas leat ásahan oktavuođaid ja ovttasbarggu, vai lea vejolaš johtui oažžut oktasaš nuortalaš/goltálaš giella- ja kulturdoaibmabijuid jagi 2009 rájis. Bargo- ja searvadahttindepartemeanta ruhtada doaibmabijuid. Ovddasvástádus: Bargo- ja searvadahttindepartemeanta Áigodat: 2008-2010 ¶
Ovddasvástádus: Bargo- ja searvadahttindepartemeanta Áigodat: 2009-2011 ¶
GEAVAHIT: Lasihit almmolaš fálaldagaid sámegillii geavaheaddjiide servodaga buot joregiin Gielat ovdánit ja seilot go olbmot gulahallet ja ovttastallet geavahettiineaset giela. Giella mii ii geavahuvvo manná maŋás. Ollu sámit sámástit, muhto eai máhte čállit ja lohkat sámegillii. Dainnago olbmuin lea unnán čállinmáhttu ja go vel váilot heivvolaš sámegielalaš sánit otnáš atnui, de orru leamen álkit geavahit dárogiela. Čuovvumuš sáhttá hui farga leat dat ahte sámegiella njuohkána dárogillii, ja ahte beaivválaš dárbu geavahit sámegiela unnu olbmuid gaskkas. Huksen dihtii giela lea dárbu viiddidit surggiid main giella dárbbašuvvo ja lea ávkkálaš olbmuid gulahallamii sihke beaivválaš eallimis, bargodilis ja go olbmuin lea dahkamuš almmolaš eiseválddiiguin. Dilli gáibida ahte olbmuin lea buoret diđolašvuohta sámegiela geavaheamis sihke oktagassan, sámi servodaga olmmožin, sámi bargosajiin, sámi ásahusain ja almmolaš eiseválddiid luhtte. Go sámegiela oahpahus nannejuvvo ja sámegiella eambbo geavahuvvo almmolaš ja bođolaš joregiin, de dat buohkanassii sáhttá oaččuhit áigái oktasaš váikkuhusa (synergibeavttu) mii nanne sámegiela beaivválaš dili ja buorida dan dovddu olbmuin ahte ávki lea hálddašit sámegiela. ¶
Sámegiella lea odne máŋgga láhkai šaddan bođolažžan (priváhtan), nu ahte ii šat leat nu dábálaš dan álo geavahit. Ovdamearkka dihtii leat unnán sámegielalaš teavsttat interneahtas. Hárvves girjegávppit vuvdet sámegielalaš girjjiid ja unnán girjerájut luiket sámegielalaš girjjiid. Vai sámegiela geavaheapmi viidánivččii, de lea dehálaš oaččuhit eanet sámegielalaš teavsttaid ja sámegielalaš girjjálašvuođa eanet joregiidda ja nu maid eanet olbmuid olámuddui. Eanaš sámegielalaš olbmot leat odne doaibmi guovttegielalaš olbmot, guđet máhttet sihke dárogiela ja sámegiela. Sii guđet bajásšaddet ovttagielalaš sámi ruovttus, ohppet dárogiela skuvllas, ustibiin ja muđuid servodagas. Vaikko olut orrot hálddašeamen dárogiela ja sámegiela ovtta bures, de sámegiella goit lea dat giella mainna olmmoš buoremusat dovddaha iežas. Vuoigatvuohta sáhttit geavahit sámegiela go sis lea dahkamuš almmolaš eiseválddiiguin, lea sámiid deháleamos vuoigatvuohta álbmogin. Go sámelága giellanjuolggadusat biddjojuvvojedje doibmii, de čujuhuvvui dasa ahte vuoigatvuohta geavahit sámegiela galgá vuos ja ovddimusat leat dan dilis mas olbmui lea dárbu dovddahit iežas oaiviliid dárkilit ja deaivilit, ja vai ádde dan mii daddjojuvvo. Dán dáfus dearvvasvuođabálvalus ja riektelágádus leat guovdilat, dasgo jos sámi olmmoš ii gulahala dáin surggiin, de dat sáhttá bahás sutnje čuohcit. ¶
Ráđđehus oaivvilda ahte lea dehálaš oažžut áigái guovttegielalaš servodagaid gosa lea vejolaš, ja dat lea mielas ain eambbo viiddidit sámi giellalága hálddašanguovllu. ¶
Sámelága giellanjuolggadusat addet riikkaolbmuide giellavuoigatvuođaid go sis lea dahkamuš almmolaš orgánaiguin. Dat guoská njuolggadusaid, almmuhusaid ja skoviid jorgaleapmái sámegillii, vuoigatvuhtii oažžut vástádusa sámegillii, sámegiela viiddiduvvon geavaheapmái riektelágádusas, viiddiduvvon vuoigatvuhtii geavahit sámegiela dearvvasvuođa- ja sosiálasuorggis, oktagaslaš girkolaš bálvalusaide, vuoigatvuhtii oažžut oahpahusvirgelobi, ja vuoigatvuhtii oažžut oahpahusa sámegielas. ¶
• Sámelága giellanjuolggadusaid árvvoštallan, mii čađahuvvui jagi 2007, buvttii oidnosii ahte eanaš almmolaš orgánat maidda sámelága giellanjuolggadusat gusket, eai ollašuhte lága gáibádusaid dievvasii. Deba ii leatge álbmogii, mii orru sámelága hálddašanguovllus, sihkkarastojuvvon vuoigatvuohtan geavahit sámegiela, go sis lea dahkamuš almmolaš orgánaiguin, namalassii ii nu bures go giellanjuolggadusat gáibidit. Váldosivva orru leamen ahte almmolaš suorggi bargiin váilu sámegiela máhttu. ¶
• Váldohástalus lea buoridit sámegiela geavaheami dain guovlluin main giella odne lea rašši, nugo mearrasámi, márkosámi, julevsámi ja oarjilsámi guovlluin. Nubbi stuorra hástalus lea stuorrudit daid almmolaš bargiid logu geain lea sámegiela máhttu, sihkkarastit sámegielalaččaid vuoigatvuođaid kriminálafuolas, ja sihkkarastit buriid dearvvasvuođa-, fuolla- ja sosiálabálvalusaid ja girkolaš bálvalusaid sámegillii sámegielalaš geavaheaddjiide. Čuovvovaš ulbmilat šaddet leat láidestahkan sámegielalaš almmolaš bálvalusaid joatkevaš buorideapmái: • Ovddidit dávvisámegiela, julevsámegiela ja oarjilsámegiela terminologiijaid, nu ahte dat leat dohkálaččat dearvvasvuođa- ja fuollabálvalusaide, politiijii ja kriminálafullii ja almmolaš hálddahussii muđuid • Ovddidit buriid sámegielalaš ¶
dearvvasvuođabálvalusaid sámi mánáide ja nuoraide Sihkkarastit sámegielalaš dearvvasvuođabálvalusaid boarrásat sámiide Sihkkarastit sámegielalaš olbmuid vuoigatvuođaid kriminálafuolas Oaččuhit áigái buori ja buresdoaibmi sámegielalaš dulkonbálvalusa Oaččuhit áigái sámi dulkkaid dohkkehanortnega Hukset kurssaid sámegielas ja kultuvrras almmolaš bargiid várás Ráhkadahttit sátnegirjjiid almmolaš hálddahusa várás davvisámegillii, julevsámegillii ja oarjilsámegillii Ráhkadahttit departemeanttaid neahttasiidduid davvisámegillii, julevsámegillii ja oarjilsámegillii Álggahit buriid ortnegiid lágaid, láhkaásahusaid ja almmolaš dokumeanttaid jorgaleami várás davvisámegillii, julevsámegillii ja oarjilsámegillii Oaččuhit áigái sámegillii jorgaluvvon lágaid dohkkehanortnega Sihkkarastit bearráigeahččanortnegiid sámelága giellanjuolggadusaid čuovvoleami várás Sihkkarastit ahte stáhtalaš etáhtat váldet atnui prográmmaid mat geavahit sámi čállinmearkkaid Sihkkarastit ahte almmolaš registarat sáhttet geavahit sámi čállinmearkkaid ¶
Sámelága giellanjuolggadusat Sámelága giellanjuolggadusat mearriduvvojedje jagi 1990. Giellanjuolggadusat addet riikkaolbmuide giellavuoigatvuođaid go sis lea dahkamuš almmolaš orgánaiguin. Giellanjuolggadusat galget vuos ja ovddimusat buoridit sámegiela árvodási ja láhčit dilálašvuođaid nu ahte sámegiella sáhttá geavahuvvot almmolaš bálvalusain. Buot almmolaš orgánain maidda sámelága kapihtal 3 ja dát lahkaásahus gustojit, lea geatnegasvuohta gozihit ahte njuolggadusat čuvvojuvvojit. Juohke orgánas lea ovddasvástádus háhkat dohkálaš sámegielalaš bargiid. Vásáhusat duođaštit dattetge ahte gildii lea váttis ollašuhttit giellanjuolggadusaid mearrádusaid, erenoamážit dannego váilot dakkár olbmot guđet hálddašit sámegiela čálalaččat ja njálmmálaččat, ja maid livččii vejolaš virgádit gildii bargin. ¶
Sámelága giellanjuolggadusat árvvoštallojuvvojedje jagi 2007. Árvvoštallama čađahii Sámi instituhtta Kultur- ja girkodepartemeantta ovddas. Árvvoštallanraporta čájeha ahte almmolaš orgánat maidda sámelága giellanjuolggadusat gustojit, eai ollašuhte lága dievvasii. Váldosivva orru leamen ahte sámegiela máhttu váilu almmolaš etáhtaid bargiin. Olbmot orrot viehka muddui jáhkkimin ahte sámegiella ja dárogiella leat ovttadássásaš gielat. Sámelága giellanjuolggadusaid eará viehka positiiva váikkuhus lea ahte čađahuvvon lea viiddis ja ođđa vugiid geavaheaddji bargu mii galgá ollašuhttit guovttegielalašvuođa ja sámegielalaš bálvalusaid sihke gielddalaš, fylkkagielddalaš ja stáhtalaš etáhtain. ¶
leappot geahčadit sámelága giellanjuolggadusaid riikkaidgaskasaš mearrádusaid ektui, mat leat álgoálbmogiid ja unnitloguid gielaid birra. Áigeguovdil lea maid árvvoštallat daid árvalusaid maid Sámediggi ja Sámi girkoráđđi leat buktán, ja mat gusket hálddašanguovllu girkuid guovttegielalašvuođa doibmii. ¶
Árvvoštallan čájeha dasto vel ahte lea vejolaš eahpidit ahte sámelága giellanjuolggadusat eai doarvái bures ollašuhte daid gáibádusaid maid eurohpalaš lihttu bidjá guovlo- ja unnitlohkogielaid hárrái. Dat deattuhuvvo ahte hálddašanguovllu ráddjen lea mearrideaddji dehálaš sámiid oažžumii vuoigatvuođaid sámelága mielde. Dasa čujuhuvvo ahte unnitlohkogiellalihtu geográfalaš ráddjen lea njuovžilat go dat ráddjen mii lea sámelága giellanjuolggadusain, ja ahte árvvoštallanraportta mielde dan geažil lea huksejuvvon nuppe beales ovttadássásašvuođa vuođđojurdaga ja nuppe beales ovttaárvosašvuođa ja ovttadássásašvuođa vuođđojurdagiid gaskii riidu. Árvvoštallanraporttas danne árvaluvvo ahte njuovžilat geográfalaš ráddjema ášši árvvoštallojuvvo sierra. ¶
Ovddasvástádus: Bargo- ja searvadahttindepartemeanta Áigodat: 2009-2011 ¶
Doaibmabidju 27. Sámelága giellanjuolggadusaid geahčadeapmi Sámelága giellanjuoggadusaid árvvoštallama čuolbmačohkiid vuođul, ja dan vuođul ahte sámelága giellanjuolggadusaid hálddašanguovlu lea viiddiduvvon siskkildit sihke davvisámegiela, julevsámegiela ja oarjilsámegiela, de Bargo- ja searvadahttindepartemeanta atná dárbun dárki- ¶
Bargo- ja searvadahttindepartemeanta danne áigu álggahit barggu mas geahčadit sámelága giellanjuolggadusaid riikkaidgaskasaš geatnegasvuođaid ektui, ja mas árvvoštallet leago dárbu nuppástuhttit sámelága giellanjuolggadusaid. Árvvoštallama dat áigu čađahit ráđđádaladettiinis Sámedikkiin. ¶
Doaibmabidju 28. Sámelága giellanjuolggadusaid bearráigeahčču Sámegiela guorahallamat maid Sámediggi čađahii jagi 2000, jagi 2004 ja jagi 2008, oktan sámelága giellanjuolggadusaid árvvoštallamiin jagi 2007, leat čájehan ahte eanaš almmolaš orgánat maidda sámelága giellanjuolggadusat gustojit, eai ollašuhte lága gáibádusaid dievvasii dan vuoigatvuođa dáfus mii olbmos lea geavahit sámegiela go sus lea dahkamuš almmolaš orgánaiguin sámegiela hálddašanguovllus. Guorahallamat čájehit dange ahte dilli lea unnán rievdan áiggi mielde. Departemeanta áigu geahčadettiinis sámelága giellanjuolggadusaid árvvoštallat berrego lágas, sámegiela nannen dihtii, mearriduvvot bearráigeahčču das mo gielddat ja fylkkagielddat čađahit sámelága giellanjuolggadusaid. Ovddasvástádus: Bargo- ja searvadahttindepartemeanta Áigodat: 2009-2010 ¶
Sámegielalaš bargit almmolaš hálddahusas Váldosivva go sámelága giellanjuolggadusat eai áibbas ollašuhttojuvvo, orru leamen dat ahte almmolaš hálddahusa bargiin váilu sámegiela máhttu, ja datge ahte unnán leat álbmogis dakkár olbmot geain lea fidnomáhttu ja sámegiela máhttu, geaid sáhtášedje virgádit. Jos daid almmolaš bargiid lohku galggaš stuorrut, geain lea máhttu sámegielas, de gáibiduvvojit buorit ortnegat sámegiela oahpahusa várás ja buorit ortnegat sámegiela deavdda- ja joatkkaoahpahusa várás. Sámelága § 3-7 cealká ahte bargiin guđet sámegiela hálddašanguovllus leat báikkálaš dahje guvllolaš almmolaš orgánas barggus, lea vuoigatvuohta oažžut bálkáhuvvon virgelobi háhkan dihtii alcceseaset máhtu sámegielas, go su orgána dárbbaša dakkár máhtu. Vuoigatvuođa lea vejolaš čatnat bargi geatnegasvuhtii bálvalit orgána dihto áigemeari oahpahusa maŋŋá. Láhkaásahusa § 2 čiekŋuda dán ášši, ja cealká ahte go lea geavatlaččat ja ruđalaččat ovdun, de sámegiela oahpahus berre čađahuvvot ovttasráđiid máŋggain eará orgánain maidda sámelága kapihtal 3 ja dát láhkaásahus gustojit. ¶
JOS ALMMOLAŠ ORGÁNA ii čuovo sámelága giellakapihttala njuolggadusaid, de sáhttá son geasa ášši njuolga guoská, váidalit dan orgánii mii lea lagamus bajábealde eiseváldi dan orgánii man geažil váidá, gč. sámelága § 3-11. Fylkkamánni lea váidalaninstánsa go váidalus guoská gielddalaš dahje fylkkagielddalaš orgánii. Maiddái ¶
Orgána bargiin geaidda addojuvvo virgelohpi lohkat sámegiela oahpahusásahusas, lea vuoigatvuohta oažžut bálkká oahpahusa áiggi. Geahpeduvvon bálkká lea vejolaš máksit go bargi sámegiela oahpahus lea viidát go dat oahppu maid orgána dárbbaša ja go oahpahus ii leat njulgestaga dárbbašlaš bargi bargui. Dasto láhkaásahusa § 2 cealká ahte maiddái orgánat maidda sámelága § 3-7 ii gusto, berrejit addit virgelobi bargiide oahppat sámegiela go orgána dárbbaša olbmo guhte máhttá sámegiela. 12 Sámediggi oaivvilda ahte sivva lea jáhkkit ahte almmolaš doaimmahusat eai vuorut bargiidasaset sámegiela oahpahusa. Dát boahtá ovdan ee. Sámedikki čađahan giellaiskkademiin. ¶
Doaibmabidju 29. Dulkaoahpahus ja dulkkaid dohkkeheapmi Sámegielalaš/dárogielalaš dulkonbálvalusat eai leat álo fidnemis almmolaš bálvalusdoaimmaide. Odne váilot ollu sámegielalaš dulkkat, sihke davvisámegielas, julevsámegielas ja oarjilsámegielas. Bargo- ja searvadahttindepartemeanta áigu ovttas heivvolaš departemeanttaiguin, Sámedikkiin ja Sámi allaskuvllain geahčadit otnáš sámegielalaš dulkonbálvalusaid ja árvvoštallat makkár doaibmabijuid lea dárbu álggahit vai lea dohkálaččat doaibmi dulkonbálvalus. Dan oktavuođas berrejit árvvoštallojuvvot áššit mat gusket dulkonoahpahussii nugo rekruhtten, vejolašvuođat váldit deavdda- ja joatkkaoahpu, Sámi allaskuvlla ja Oslo allaskuvlla vejolaš ovttasbargu dulkaoahpahusa hárrái, ja dáláš dulkadohkkehanortnet. ¶
riikkaviidosaš sámi organisašuvnnain ja riikkamiehtásaš almmolaš orgánain mat leat erenoamáš dehálaččat oppa sámi álbmogii dahje dan osiide, lea váidalanvuoigatvuohta ¶
Ovddasvástádus: Bargo- ja searvadahttindepartemeanta Áigodat: 2009-2010 ¶
dakkár áššiin. Dat maid guoská áššiide mat eai njulgestaga guoskka dihto oktagassii. ¶
Heahtedieđihanbálvalus ¶
Mánáidsuodjalus ¶
Sámediggi lea máŋgga oktavuođas dovddahan vuorjašumi go heahtedieđihanbálvalus funet doaibmá sámi álbmogii ja sámi guovlluide. Otnáš ortnet lea nu, ahte Finnmárkku buollinlágádusa heahteguovddážis (110) leat sámegielalaš bargit váktaortnegis mii gednojuvvo telefovdnaoktavuhtii go lea dárbu. Politiija (112) ja dearvvasvuođabálvalusa (113) heahteguovddážiin geavahuvvojit sin iežaset organisašuvnnaid sámegielalaš olbmot. ¶
ONa mánáidkonvenšuvnna artihkkala 30 mielde ¶
Ráđđehus lea vuođđudan joavkku mii čielggada mo heahtedieđihanbálvalusa galggašii nuppástuhttit. ¶
OVTTASRÁĐIID DIVTTASVUONA SUOHKANIIN Romssa universitehta lágida sámi kul- ¶
unnitlohkui dahje álgoálbmogiidda gullevaš mánáin ii galgga gildojuvvot vuoigatvuohta eallit su joavkku eará olbmuiguin ovttas iežaset kultuvrra mielde, geavahit iežaset giela ja dovddastit iežaset oskku ja eallit dan mielde. Dát mearkkaša ahte sámi mánáin lea vuoigatvuohta dakkár bajásšaddandillái mas sin čearddalaš gullevašvuohta deattuhuvvo ja oažžu doarvái saji. Mánáidsuodjalusláhka addá dárkilat njuolggadusaid das makkár áššit galget vuhtiiváldojuvvot go mánná biddjojuvvo sadjásaš ruktui, ásahussii dahje oahpahus- dahje dikšunásahussii. Báikki válljejupmi galgá ee. leat dan deastta mielde ahte máná bajásgeassima bissovašvuohta váldojuvvo vuhtii, ja ahte máná čearddalaš, oskkolaš, kultuvrralaš ja gielalaš duogášge váldojuvvo vuhtii. ¶
turoahpu lohkama mas čalmmustahttojuvvo julevsámi guovlu. Lohkmii gullet 3 guovttebeaivásaš čoahkkaneami, ja buot čoahkkaneamit galget leat Divttasvuonas. Dat lágiduvvo joatkkaoahpahusa fálaldahkan mii addá logi oahppočuoggá go oahppi lea ceavzán eksámenis. Lohkanfálaldat ráhkaduvvui Ofuohta guvllolaš máhttokontuvrra (RKK Ofoten) ovddas, ja dat lea erenoamážit Divttasvuona oahpaheaddjiid ja oahapahussuorggi eará bargiid várás. Lohkanfálaldat lea maid almmolaš bargiide ja earáide guđet barget sámi áššiiguin dahje máŋggakultuvrralaš oktavuođain. Badjel 80 olbmo ledje dieđihan iežaset lohkamii ja bohte lohkama rahpamii ja vuosttamuš čoagganeapmái. ¶
Joavku galgá geiget iežas raportta geassemánu 1. b. 2009. Sámegielalaš geavaheaddjiid dárbu sáhttit addit heahtedieđáhusaid iežaset gillii lea dán bargui lunddolaš oassi. Go okta guovddáš galgá bálvalit riŋgemiid buot golmma etáhta ovddas, de berre leat álkit fidnet gielalaš bargiid ságaide. ¶
Dehálaš lea ahte sámi mánáid vuoigatvuohta oažžut gielalaččat ja kultuvrralaččat heivehuvvon fálaldaga váldojuvvo vuhtii. Sámegiela ja kultuvrra máhttu lea dehálaš eaktu mánáidsuodjalusbálvalussii, go galgá sáhttit addit sámi mánáide ja sin bearrašiidda dakkár fálaldaga maid sis lea vuoigatvuohta gáibidit. Mánáidsuodjalusa ovddidanguovddáš Romssa gávpogis bargá sámi mánáidsuodjalussii ráhkadit bargovugiid, ja das lea máhttu bargat mánáidsuodjalusain sámegiela ja kultuvrra vuođul. Sámi mánáin guđet leat vásihan illásteami, lea vuoigatvuohta ja dohkkehuvvon dárbu oažžut seamma buori veahkkefálaldaga go earáge mánát. Sámi mánáin guđet leat sámegiela hálddašanguovllus eret, lea vuoigatvuohta sámegielalaš oktavuhtii politiija- ja áššáskuhttineiseváldái. Mánáidvissui danne gustojit sámelága giellanjuolggadusat. Sámediggi čujuha dasa ahte otnáš dilli lea dakkár, ahte politiijaetáhtas ja duopmáriin váilu sámegiela ja kultuvrra máhttu, vaikko dutketge sámi mánáid. Nu lea maid go ráva, bagadus ja čuovvoleapmi fállojuvvojit. Dát leat mearkkašahtti stuorra váilivuođat mat čuhcet máná riektesihkkarvuhtiii. Ráđđehusa ulbmil lea ovddidit fágalaččat buori mánáidsuodjalusa mas lea máŋggakultuvrralaš máhttu ja máhttu daid guovlluid sámi mánáidsuodjalusa birra, main sámit orrot. Oahpahusfálaldat “Mánáidsuodjalus unnitlohkoperspektiivvas” álggahuvvui čakčat 2008. Joatkkaoahpahusa fállet ¶
Finnmárkku allaskuvla, Oslo allaskuvla, Lillehámmera allaskuvla ja Telemárkku allaskuvla. Sámi perspektiiva lea dehálaš oahpahussii ja oktasaš lážáldahkii, erenoamážit Finnmárkku allaskuvllas. ¶
Doaibmabidju 30. Joatkkaoahpahusa árvvoštallan Joatkkaoahpahus man namma lea “Mánáidsuodjalus unnitlohkoperspektiivvas” , galgá árvvoštallojuvvot. Dan vuođul šaddá árvvoštallojuvvot leago dárbu nannet dán fálaldaga sámi oasi vel eambbo. Ovddasvástádus: Mánáid- ja dásseárvodepartemeanta Áigodat: 2009-2010 ¶
Doaibmabidju 31. Bearráigeahččanortnega láhkaásahusvuođđu Mánáidsuodjalus galgá vuhtii váldit sámi mánáid gielalaš ja kultuvrralaš gullevašvuođa go váldá fuola mánás ja fuolaha eará ruktui. Sámi mánáid bearráigeahčču mánáidsuodjalusásahusain galgá čađahuvvot láhkaásahusa vuođul. Dat dáhpáhuvvá ovttasráđiid Sámedikkiin. Ovddasvástádus: Mánáid- ja dásseárvodepartemeanta Áigodat: 2009-2010 ¶
Dearvvasvuođa- ja fuollabálvalusat Ráđđehusa ulbmil lea fállat álbmogii ovttadássásaš dearvvasvuođa- ja fuollafálaldagaid beroškeahttá olbmo gielalaš ja kultuvrralaš duogážis. Gielddalaš suorggi návččaiguin Dearvvasvuođa- ja fuolahusdepartemeanta áigu deattuhit dutkama ja máhttoovddideami, pedagogalaš váikkuhangaskaomiid geavaheami, ekonomalaš doarjaga vuoruhuvvon ovddidandoaibmabijuide ja bearráigeahččanvuogi ovddideapmái. Erenoamášdearvvasvuođabálvalusas departemeanta áigu eaiggádin stivret ja gozihit sámi álbmoga vástesaš bálvalusfálaldagaid. Ovttadássásaš dearvvasvuođa- ja fuollabálvalusat eaktudit ahte sámi álbmoga váldet vuostái bargit geain lea máhttu sámegielas ja kultuvr- ¶
ras. Buori bálvalusfálaldaga eaktun lea dat ahte bargit máhtte sámegiela ja dovdet sámi kultuvrra. Dearvvasvuođabálvalusa doaibma lea fállat buori dearvvasvuođafálaldaga. Jos giellahehttehusat heađuštit dan, de lea dearvvasvuođabálvalusa geatnegasvuohta fuolahit bálvalusa dohkálaš vuogi mielde álbmogii/geavaheaddjiide. Go oktagasat ieža buohccájit, dahje leat buohcci olbmo lagamus olmmoš ja galget čilget dávdamearkkaid dahje vuostáiváldit dieđuid, de lea giella ja kulturáddejupmi hirbmat dehálaččat go olbmot galget bures gulahallat dearvvasvuođabargiiguin. Gielda, fylkkagielda dahje dearvvasvuođafitnodat galget doaimmahit dárbbašlaš dulkonveahki go bargiin ii leat doarvái giella- ja kulturmáhttu. Geavaheaddjiidjearahallan maid Sámi dearvvasvuođadutkama guovddáš lea čađahan, čájeha ahte geavaheaddjit leat duhtameahttumat dearvvasvuođabargiid sámegiela máhttui, ja dát jearahallan duođašta čielgasit ahte dulkon lea heahtečoavddus. Dearvvasvuođabargiid váillálaš giellamáhttu sáhttá dagahit boastto dálkkodeami ja dange ahte bahás dávdamearkkat eai fuomášuvvo áiggil. Dearvvasvuođa- ja fuolahusdepartemeanta lea jagi 2008 doaibmadokumeanttainis regionála dearvvasvuođafitnodagaide deattuhan ahte plánemis, čielggadeamis ja mearrideamis galget vuhtii váldit ja oidnosii buktit sámi divššohasaid vuoigatvuođa ja dárbbu oažžut alcceseaset heivehuvvon bálvalusaid. Dearvvavuođafitnodagat galget dieđihit dan birra iežaset jahkásaš dieđáhusas. Eaktu lea, go sámi álbmogii galgá sihkkarastojuvvot ovttadássásaš dearvvasvuođa- ja fuollabálvalus, ahte dearvvasvuođabargiin lea máŋggakultuvrralaš áddejupmi ja sámegiela ja sámi kultuvrra máhttu. Ovddasvástádus maiddái sámiidge vástesaš buriid dearvvasvuođa- ja fuollabálvalusaid sihkkarastimis, gullá bajimus dássái. Sámelága § 3-5 válddahallá viiddiduvvon vuoigatvuođa geavahit sámegiela dearvvasvuođa- ja sosiálasuorggis. Maiddái dainge dearvvasvuođaásahusain, mánáidsuodjalusásahusain ja sosiálaásahusain, mat leat sámegiela hálddašanguovllu olggobealde, muhto mat vuostáiváldet divššohasaid hálddašanguovllu gielddas, leat geatnegasvuođat, gč. sámelága § 3-1. ¶
Ovddasvástádusjuohku dearvvasvuođabálvalusas Stáhtas lea ovddasvástádus oadjomáksimiin, buohcciviesuin (dearvvasvuođafitnodagain) ja eará spesialistalaš dearvvasvuođabálvalusas masa maiddái gullá psyhkalaš dearvvasvuođasuodjalus ja spesialistalaš gárihanfuolla. Fylkkasuohkaniin lea ovddasvástádus bátnedearvvasvuođabálvalusas. Gielddain lea ovddasvástádus dábálaš doaktáriid bálvalusas, fysioterapiijabálvalusas, sealgeeadnebálvalusas, dearvvasvuođastašuvdna- ja skuvladearvvasvuođabálvalusas, dikšo- ja fuollabálvalusas, veajuiduhttin- ja barguimáhcahanbálvalusain, ja gielddat leat vuosttamuš dikšundássi psyhkalaš dearvvasvuođabarggus ja gárihansuodjalusas. Sámediggi lea stáhtalaš eiseválddiid guovdilis gulahallanguoibmi das mii guoská politihkkaovddideapmái ja sin guovdu geain lea ovddasvástádussan fállat bálvalusaid sámi álbmogii. Dainnago Sámediggi juogada doarjjaruđaid fylkkagielddaid ja gielddaid báikkálaš prošeavttaide, de Sámedikkisge lea vejolašvuohta váikkuhit dearvvasvuođa- ja fuollabálvalusaide mat fállojuvvojit sámi álbmogii. Sámedikki ulbmil dán suorgái lea ahte sámi álbmogii maid galgá fállojuvvot dákkár dearvvasvuođabálvalus mii lea ovttadássásaš dainna mii fállojuvvo álbmogii muđuid. Dearvvasvuođafálaldaga vuođus galget leat sámegiella máhttu ja sámi kultuvra ja dearvvasvuođabargiid sámegiela máhttu ja sámi kulturmáhttu. Sámediggi maid juolluda stipeanddaid joatkkaoahpahussii. Ulbmil lea oaččuhit sámegielalaš fágaolbmuid dán fágasuorgái. Dearvvasvuođa- ja fuolahusdepartemeanta juolluda doarjagiid doaibmaplána čuovvoleapmái, man namma lea ”Mangfold og likeverd for helse- og sosialtjenester til den samiske befolkning” (Sámi álbmoga dearvvasvuođa- ja sosiálabálvalusaid šláddjiivuohta ja dásseárvu), ja nu maiddái juolluda doarjagiid ee. Sámediggái, Sámi dearvvasvuođadutkama guovddážii ja Suoma-Norgga rádjaovttasbargui. ¶
Dearvvasvođabargiid oahpaheapmi Menddo unnán leat dohkálaš dulkkat dearvvasvuođa- ja sosiálabálvalusas. Lassin giellamáhttui dulkabálvalusas ferte leat máhttu sámi kultuvrra ja historjjá birra. Jagi 2008 lasihuvvojedje riikka njealji dearvvasvuođaregiuvnna doaibmadokumeanttaide čuovvovaš sánit: ”Divššohasaide ja geavaheaddjiide ferte leat dat oadjebasvuohta ahte dihtet bálvalusaid leat sin várás ja ahte sin vuostáiváldet fuolain ja árvvusatnimiin. Dán barggus fertejit plánemis, čielggadeamis ja mearrideamis vuhtii váldit ja oidnosii buktit sámi divššohasaid vuoigatvuođa ja dárbbu oažžut alcceseaset heivehuvvon bálvalusaid”. Dearvvasvuođafitnodagat berrejit álggahit doaibmabijuid buoridan dihtii iežaset bargiid máhtu sámegielas ja sámi kultuvrras. Dehálaš lea maid ahte dearvvasvuođafitnodagat ohcalit dakkár máhtu go virgádit bargiid ja go oidnosii buktet dárbbuid oktavuođaineaset oahpahusásahusaiguin. Dan láhkai dearvvasvuođafitnodagaid dárbbut sámegielas ja sámi kultuvrras bohtet oidnosii. Sámediggi oaivvilda ahte dehálaš lea oažžut sámegiela ja sámi kultuvrra oahpahusa mielde dearvvasvuođa- ja sosiálafágalaš oahpuide, nu ahte buohkat guđet váldet dearvvasvuođa- dahje sosiálafágalaš oahpu, ohppet juoidá sámegielas ja kultuvrras. Dehálaš lea maid bargat dan badjelii ahte oaččuhit nuoraid geain lea sámegiela ja -kultuvrra máhttu, váldit oahpu dearvvasvuođa- ja sosiálafágalaš oahpu. Dearvvasvuođabargiid háhkan Romssa universitehtas leat oahpposadjemearit máŋgga oahpposuorggi ohcciid várás geain lea sámi gullevašvuohta. Ovdalgo ohcci lea vejolaš árvvoštallat dán mearrái gullevažžan, de son ferte duođaštit sámi gullevašvuođa sierranas eavttuid mielde. Dearvvasvuohta Davvi (Helse Nord) ohcá almmuhusainis dearvvasvuođabargiid main lea máhttu sámegielas ja -kultuvrras, ja addá diehttevassii almmuhusteavsttas ahte jos ohccis lea seamma buorre fágalaš máhttu go earáin, de válljejuvvo ohcci geas lea máhttu sámegielas ja sámi kultuvrras. Muhtun dáhpáhusain máksojuvvo lassebálká dakkár máhtu geažil. ¶
Sámi allaskuvlla kursapáhkka Guovdageainnus Dainnago lea váillálaš dulkonfálaldat, de Dearvvasvuođa- ja fuolahusdepartemeanta lea Dearvvasvuođadirektoráhta bokte ráhkadahttán árvalussan kursapáhka dearvvasvuođa- ja sosiálabargiid várás Sámi allaskuvlii Guovdageidnui. Kursapáhkas leat fáttát sámegielas ja sámi kultuvrras, sámi vuoigatvuođat ja muhtun doahpagat ja tearpmat mat sáhttet dearvvasvuođabálvalusa gulahallama álkkásmahttit sámi divššohasaiguin. Áigumuš lea lágidit oktasaš čoahkkanemiid máŋgii jagis. Doaibmabidju ain plánejuvvo, iige dan loahpalaš hápmi dahje ruhtadeapmi leat velá čielgan. Sámi nationála máhttoguovddáš psyhkalaš dearvvasvuođasuodjalusa várás (SANKS) SANKS lea ásahuvvon Kárášjohkii, ja das leat golbma ossodaga – rávesolbmuid ossodat, mánáid ja nuoraid ossodat ja Gaska-/Nuorta-Finnmárkku johtti joavku. Sierra Dutkan- ja ovddidanossodagas (DjO) lea ovddasvástádus dutkan- ja ovddidanbarggus. Mánáid ja nuoraid ossodat (BUP) addá spesialistalaš dearvvasvuođabálvalusaid, masa gullet poliklinalaš fálaldat, jándorfálaldat bearrašiidda ja nuoraide, ja vel oahpahus- ja rávvenfálaldat. Finnmárkku klinihkka mii gullá Dearvvasvuohta Finmárku dearvvasvuođafitnodahkii, galgá ovttas SANKSain ovddasvástidit sierra máhtu ovddideamis ja bisuheamis sámi álbmoga várás gárihandivššus. Nannen dihtii fágaidrasttideaddji spesialistalaš divššus fálaldaga gárrenmirkkuide darvánan olbmuide, de jahkái 2009 juolluduvvui 375 000 ruvnnu ja jahkái 2010 500 000 ruvnnu Dearvvasvuohta Finnmárku dearvvasvuođafitnodahkii Finnmárkku klinihkkii, vai das lea guvllolaš doaibma sámi álbmoga várás. Jagi 2008 lágidii Helgelándda buohcciviessu dearvvasvuođafitnodat fágabeaivvi sámiid dearvvasvuođa birra ovttasráđiid Helgelándda sámi ovddasteaddjiiguin. Dakkár fágabeaivvit sáhttet leat ovdamearkan das makkár báikegoddái heivvolaš čielga ja ulbmálaš doaibmabijuid lea vejolaš lágidit nannen dihtii dearvvasvuođafitnodagaid giella- ja kulturáddejumi. Ovttasdoaibmanođastus Ráđđehus lea válmmasteamen dearvvasvuođaođastusa mii oanehaččat daddjon bidjá gielddaide ¶
eambbo ovddasvástádusa. Áigumuš lea ahte eanet divššohasat galget dikšojuvvot buohcciviesuid olggobealde. Dat mearkkaša ahte juohke ruvnnu ovddas lea buoret divššohasdikšu ja eambbo dearvvasvuohta. Ráđđehus bidjá ovdan stuorradiggedieđáhusa giđđat jagi 2009 ovttasdoaibmama birra dearvvasvuođasuorggis. Dán proseassas ráđđehus lea váldán oktavuođa Sámediggái. ¶
Doaibmabidju 32. Dulkonbálvalusat dearvvasvuođafitnodagain Doaibmadokumeanttas regionála dearvvasvuođafitnodagaide lea máŋga jagi gáibiduvvon ahte galget ásahuvvot dulkonbálvalusat divššohasaide geat daid dárbbašit, ja ahte galget álggahuvvot doaibmabijut nannen dihtii bargiid máhtu sámegielas ja sámi kultuvrras. Jahkásaš dieđáhusastis jagi 2008 Dearvvasvuohta Davvi Regionála dearvvasvuođafitnodat dieđiha ahte dearvvasvuođafitnodagaid dulkonbálvalusa čađahanvuohki lea ordnejuvvon, earret Helgelándda buohcciviesus, mas leat bargamin fálaldaga lágidemiin. Sámi dulkonbálvalus doaibmá beaivet sihke Dearvvasvuohta Finnmárkkus ja Davvi-Norgga universitehtabuohcciviesus (UNNas). Dábálaš bargoáiggi maŋŋá Dearvvasvuohta Finnmárku fállá dulkonbálvalusa telefovnnas ja UNNas láigohit dulkkaid dárbbu mielde. Nordlándda buohcciviessu dieđiha ahte dulkonbálvalus doaibmá bures. Dearvvasvuođa- ja fuolahusdepartemeanta áigu divaštaladettiinis Sámedikkiin árvvoštallat prošeavtta man ulbmil lea buoridit dulkonbálvalusa ain eambbo. Prošeakta álggahuvvo plánaáigodagas, muhto dat lea ain plánejuvvomin, ja loahpalaš hápmi ja ruhtadeapmi eai leat vel čielgan. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 33. Bearráigeahčču Dearvvasvuođa- ja fuolahusdepartemeanta áigu ovttasráđiid Stáhta dearvvasvuođabearráigeahčuin árvvoštallat mo bearráigeahčču fuolaha sámi álbmoga vuoigatvuođa oažžut dearvvasvuođaveahki, ja vel dan mo vuoigatvuohta dárbbašlaš dearvvasvuođaveahkkái ollašuhttojuvvo. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 34. Ovttadássásaš bálvalusat julevsámi ja oarjilsámi guovlluin Dearvvasvuođa- ja fuolahusdepartemeanta áigu ovttasráđiid Sámedikkiin čielggadit dárkileappot mo ovttadássásašvuođa lea vejolaš fuolahit dearvvasvuođabálvalusas julevsámi ja oarjilsámi guovlluin. Dehálaš oassi dán bargui oarjilsámi guovlluin šaddá Snoasa suohkana 3-jahkásaš dearvvasvuođa- ja sosiálaprošeavtta raporta man namma lea ”Sørsamisk rådgivningstjeneste i helseog sosialspørsmål i sørsamisk område” (oarjilsámi rávvenbálvalus dearvvasvuođa- ja sosiálaáššiin oarjilsámi guovllus). Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 35. Almmolaš dokumeanttaid jorgaleapmi Dearvvasvuođa- ja fuolahusdepartemeanta áigu árvvoštallat joargalahttit vuolit etáhtaid áššáigullevaš dokumeanttaid davvisámegillii, julevsámegillii ja oarjilsámegillii, ja almmuhit daid doaimmahusaid neahttasiidduin. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 36. Dajaldatsátnegirji dearvvasvuođaja fuollabálvalusa várás Sámedikki prošeaktaruđaiguin lea ráhkaduvvon dajaldatsátnegirji Porsáŋggu buohccisiidda bargiid várás. Girji sáhttá geahppudit divššáriid ja sámi divššohasaid/lagamus olbmuid gulahallama ásahusas ja gieldda dearvvasvuođabálvalusas. Dearvvasvuođadirektoráhta áigu bidjat dan giehtagirjji iežas neathttasiidui. Ovddasvástádus: Dearvvasvuođa- ja fuolahusdepartemeanta/Dearvvasvuođadirektoráhta Áigodat: 2009 ¶
Doaibmabidju 37. Diehtojuohkinávdnasat bátnedearvvasvuođa birra St.dieđáhusas nr. 35 (2006-2007), man namma lea , kapihttalsis 8.4, lea lohkamassii čuovvolančuoggát mat gusket ee. sámi álbmogii. Ráđđehus áigu ráhkadahttit diehtojuohkinávdnasiid dearvvasvuođastašuvdna- ja skuvladearvvasvuođabálvalusa várás, namalassii unnitlohkoálbmoga mánáid ja nuoraid bátnedearvvasvuođa birra. Dearvvasvuođa- ja fuolahusdepartemeanta lea ožžon dakkár diehtojuohkinávdnasiid ráhkadeapmái juolludettiinis doarjaga nammasaš bátnesuodjalussii, vai ráhkada DVD-filmma mas leat bátnedearvvasvuođalaš dieđut mánáide ja vánhemiidda. Filbma heive bures dearvvasvuođastašuvnna geavaheapmái ja sámegielalaš álbmoga geavaheapmái. Ráhkaduvvon lea maid plásttain skoađastuvvon “gulahallankoarttat” mat leat gielalaččat neutrálat, ja maid lea vejolaš geavahit diehtojuohkinbargui. Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Doaibmabidju 38. Bátnedearvvasvuođa kárten ¶
Doaibmabidju 39. NAVa diehtojuohkin sámegillii ¶
Unnán systemáhtalaš dieđut leat ráves álbmoga bátnedearvvasvuođa birra. Ráđđehus áigu kártehit bátnedearvvasvuođalaš dili ja vejolaš sivaid gaskavuođaid, ovdalgo mearriduvvojit eanet doaibmabijut buoridan dihtii sámi álbmoga bátnedearvvasvuođa (Gč. St. dieđáhusa nr. 35. (20062007)). Sámi dearvvasvuođadutkama guovddáš áigu árvvoštallat álggahit prošeavtta kárten dihtii sámi álbmoga bátnedearvvasvuođa. ¶
www.nav.no lea Norgga stuorámus almmolaš neahttabáiki ja váldokanála mii addá dieđuid bargo- ja čálgobálvalusaid birra. Bargo- ja čálgoetáhta galgá bargat nu ahte dat dieđut maid olbmot eanemusat ohcalit, leat dán čujuhusas: www.nav.no, namalassii sámegillii etáhta addosiid ja vuoigatvuođaid birra, ee. dáinna lágiin: ¶
Ovddasvástádus: Dearvvasvuođa- ja fuolahusdepartemeanta Áigodat: Plánaáigodagas ¶
Bargo- ja čálgohálddašeapmi Bargo- ja čálgoetáhta (NAV) galgá vuostáiváldit geavaheaddjiid veahkkáivuođain, árvvusatnimiin, máhtuin, dieđuiguin, asttuin ja buresheivehuvvon bálvalusfáladagaiguin. Geavaheaddjiin leat máŋggalágan duogážat sámegiela ja sámi kultuvrra ja vásáhusaid dáfus, ja dat gáibida ahte bálvalusat leat riekta hábmejuvvon ja heivehuvvon. Etáhta galgá geahččalit addit ovttaárvosaš fálaldaga buohkaide. Ođđa NAV-kontuvrraid vuođđudettiin gielddaide main lea sámi álbmot, lea dárbu árvvoštallat bargiid máhtu sámegielas ja sámi kultuvrras sierra. Bargojoavku bijai jagi 2008 raportta ovdan NAVbargiid sámegiela ja kulturmáhtu birra, ja das árvaluvvojedje arvat doaibmabijut. Raporta lea buorre vuođđu bargui mii galggašii buoridit fálaldagaid sámi geavaheaddjiide. Bargo- ja čálgoetáhta áigu geahčadit iežas lágaid ja láhkaásahusaid mearridan dihtii maid lágaid lea sámelága § 3-2 mielde áigeguovdil jorgalit sámegillii. Departemeanta lea ávžžuhan etáhta oktilaččat jorgalahttit láhkaásahusaid ja almmuhusaid mearrádusaid vuođul, ja almmuhit jorgaluvvon láhkaásahusaid ja almmuhusaid. Bargo- ja čálgoetáhta galgá dieđihit golbmii jahkái mo dat čuovvola sámelága giellanjuolggadusaid ja čađaha sámegiela geavaheami, ja dieđihit mat lágáid, láhkaásahusaid, skoviid ja eará diehtojuohkinávdnasiid dat lea jorgalahttán sámegillii. ¶
• Sierra sámegielalaš fállu ráhkaduvvo www.nav.no ovdasiidui • Sierra váldosiidu ráhkaduvvo buot sámegielalaš diehtojuohkimii mii lea dás: www.nav.no • Referánsadieđut addosiid ja ortnegiid birra, jorgaluvvojit sámegillii, ee.: • Bearašsuorgái gullevaš referánsateavsttat • Beaiveruđaide guoski referánsateavsttat • Áššáigullevaš skovit, jorgaluvvojit seammás • Ohcanskoviide gullevaš rávvagat, jorgaluvvojit seammás ¶
VUORAS SÁMIID DEARVVASVUOĐADEAIVVADEAPMI Várdobáiki sámi guovddáš čalmmustahttá diđolaččat sámegiela ja sámi kultuvrra. Dearvvasvuođadeaivvademiid ulbmil lea oažžut áigái deaivvadanbáikki mas sámi kultuvra lea guovddážis, mas oasseváldit besset oahppat eambbo dearvvasvuođalaš ja kultuvrralaš fáttáid birra, ja mas besset servvoštallat. Dat sáhttá eastadit buohcuvuođa ja oktovuođa, ja addit olbmuide buoret eallima ja buresloaktima. Vuoras márkosámit geavahit báikkálaš suopmana, muhto sámi girjegiella lea sidjiide váddát. Sii ožžot sámegillii oanehis čállojuvvon teavsttaid ja galget daid lohkat jitnosit, dahje besset ieža čállit sámegiela sániid ja dajaldagaid maid nuppit eavttuhit. Nu geavahuvvo dat máhttu mii lea oasseváldiin sámegielas, ja dat buorida sin lohkanmáhtu. ¶
Bargo- ja čálgoetáhta áigu jorgalahttit iežas váldogihppagiid sámegillii. Gihppagat beaiveruđaid ja ahkepenšuvnna birra galget gárvánit jagi 2009 álgojahkebealis. Gihppagat ja diehtojuohkinpláhkáhat báikkálaš NAV-kontuvrraide hábmejuvvojit sámi kultuvrra vuođul. Ovddasvástádus: Bargo- ja čálgodirektoráhta Áigodat: Jagi 2010 álggus ¶
Doaibmabidju 40. Geavaheaddjiid jearahallan Bargo- ja čálgoetáhta áigu čađahit geavaheaddjiidjearahallama juohke jahkebeali, ja jahkásaččat jearahallat bargoaddiid. Etáhta áigu dasto čađahit báikkálaš geavaheaddjiidjearahallamiid sámi hálddašanguovlluin. Geavaheaddjiidjearahallamiid bohtosat galget leat vuođđun etáhta bálvalusfálaldagaid buorideapmái. Raportemis galget sámi geavaheaddjiide čađahuvvon doaibmabijuid vásáhusat čilgejuvvot, dás maiddái dieđut mat leat www.nav.no siiddus ja earáge diehtojuohkinávdnasat, maiddái geavaheaddjiidjearahallamiid bohtosat sámi guovlluin. Ovddasvástádus: Bargo- ja čálgoetáhta Áigodat: Oktilaččat ¶
Girkolaš bálvalusat sámegillii Sámi girkoeallima ektui Norgga girku berre atnit eanemus fuola das, ahte sámiid iešáddejupmi ja sámi árbevierut váikkuhit ovdáneapmái. Vai sámiid girkoeallin sáhttá leat sajáiduvvan ovttadássásaš oassi girkoeallimis muđuid, de lea ee. dehálaš joatkit girku liturgiijaid heivehallama sámegillii ja sámi musihkkaárbevieruide, ja fertejit maid ráhkaduvvot eanet ávdnasat sámegillii – erenoamážit julevsámi ja oarjilsámi giellaguovlluid várás. Sálmmaid ja liturgiijaid ođasmahttinbarggus šaddá dehálaš bidjat deattu sámi girkostallanárbevieruide ja sámegillii, musihkkaárbevieruide ja kultuvrii. Sámelága § 3-6 addá vuoigatvuođa oažžut oktagaslaš girkolaš bálvalusaid sámegillii Norgga girku searvegottiin mat leat hálddašanguovllus. “Oktagaslaš girkolaš bálvalusat mearkkašit vuos ja ¶
ovddimusat oktagaslaš sielu divššu. Lassin dajaldat siskkilda ee. gástta, náitima ja eahkedismállásiid. Njuolggadus galgá nu áddejuvvot maŋimuš bálvalustiippaid dáfus, ahte ii oktage sáhte gáibidit daid sámegillii dakkár oktavuođain mat leat buohkaid várás, omd. dábálaš ipmilbálvalusas. Muhto jos báhppa lea mielas addit dakkár bálvalusaid gittauvssaid lágideamis, de lea vejolaš daid gáibidit sámegillii”, gč. Od.prp. nr. 60 (1989-90) Sámegiella, siidu 48. Sámelágas ii leat dainna lágiin regulerejuvvon sámegielalaš girkostallan. ¶
Doaibmabidju 41. Doarjja biibbaljorgaleapmái Kultur- ja girkodepartemeanta lea guhkibuš áiggi juolludan doarjagiid Norgga biibbalsearvái vai jorgala ja ođasmahttá davvisámegielalaš, julevsámegielalaš ja oarjilsámegielalaš biibbalteavsttaid. Oppa biibbal jorgaluvvui davvisámegillii jagi 1890. Davvisámegielalaš ođđa testameantta ođasmahttin gárvánii jagi 1998, ja dál leat ođasmahttimin Boares testameantta. Ođđa testameanta lea maid jorgaluvvon julevsámegillii, ja muhtun biibbalteavsttat leat jorgaluvvon oarjilsámegillii. Norgga biibbalsearvái ain juolluduvvojit doarjagat. Ovddasvástádus: Kultur- ja girkodepartemeanta/ Norgga biibbalsearvi Áigodat: Joatkevaččat ¶
NORGGA GIRKU oskkuoahpahusa ođasmahttimis leat álggahuvvon sierranas doaibmabijut sámi oskkuoahpahusa várás. Sámi oskkuoahpahus galgá leat gitta sámiid vásáhusain ja sámiid báikkálaš girkoeallimis. Sávaldat galgá leat oidnosii buktit guovttegielalašvuođa oskkuoahpahusa geavadis. Sámi girkoráđis ja Girkoráđis lea ovddasvástádus prošeavttas man namma lea “Sámi mánáid ja nuoraid doaibmavuđot oskkuoahpahus neahtas” . Álggahuvvon lea sámi neahttabáiki oarjilsámegillii, julevsámegillii, davvisámegillii, ja dárogillii: www.osko.no ”Osku” mearkkaša tro dahje tillit dárogillii. Neahttabáiki lea ordnejuvvon čieža fáddáoassái: Lávvu, soahki, čáhci, dolla, eana, beaivváš ja girku. Dat čilgejit bures kristtalaš oskku guovdilis osiid sámi perspektiivvas. ¶
Doaibmabidju 42. Sámi searvegoddi oarjilsámi giellaguovllus Kultur- ja girkodepartemeanta lea juolludan doarjagiid vuođđudit searvegotti oarjilsámi giellaguvlui jagi 2009. Ulbmil lea nannet oarjilsámegielalaš girkoeallima ja oarjilsámegiela. Searvegotti vuođđudeapmi lea organiserejuvvon njealjejahkásaš geahččaleapmin. Departemeanta lea ráhkadahttán ortnegii láhkaásahusa mii fámuiduvvá ođđajagemánu 1. b. 2009. Láhkaásahus galgá jorgaluvvot oarjilsámegillii. Ovddasvástádus: Kultur- ja girkodepartemeanta/Nidarosa bismagoddi Áigodat: 2009-2012 ¶
Doaibmabidju 43. Ipmilbálvalusteavsttaid jorgaleapmi/heiveheapmi Jorgaleamit sámegillii ja ipmilbávalusteavsttaid jorgaleapmi ja heiveheapmi buot golmma sámegillii lea biddjojuvvon Girkoráđđái/Sámi girkoráđđái bargun. Jagi 1978 liturgiija lea jorgaluvvon davvisámegillii ja julevsámegilli jagi 2008. Jagi 2007 rájis lea leamaš geahččalanortnegin oarjilsámegielalaš gástaliturgiija. Dál lea ráhkaduvvomin liturgiijagiehtagirji buot golmma sámegillii, ja dan golmma giela girjjit galget gárvánit ja almmuhuvvot jagi 2009/2010. Jagi 1993 ja jagi 1995 almmuhuvvojedje sálbmagirjjit davvisámegillii, ja julevsámegillii jagi 2005. Válljejuvvon oarjilsámegielalaš sálmmat leat váldojuvvon mielde «Salmer 1997» nammasaš girjái. Oarjilsámegielalaš sálbmagirjji ledje ráhkadeamen jagi 2008. Ovddasvástádus: Kultur- ja girkodepartemeanta/ Girkoráđđi/Sámi girkoráđđi Áigodat: Joatkevaččat ¶
Vearroetáhta ¶
Doaibmabidju 44. Vearroetáhta – viiddiduvvon fálaldat sámegillii Vearroetáhta fuolaha sámegillii jorgaluvvon blankeahtaid ja skoviid vearromáksiide guđet daid sihtet oažžut. Daid jagiid maid vearroetáhta lea fállan daid, de leat 140 ja 150 olbmo gaskkas geavahan sámegielalaš blankeahtaid. Earret daid blankeahtaid ja skoviid bissovaš rutiinnaid eai leat ásahuvvon dokumeanttaid jorgaleami ja ođasmahttima várás sámegillii matge rutiinnaid, eaige dakkár dokumeanttaid almmuheami várás ráđđehusa dahje vearroetáhta ruovttusiidduin. Vearroetáhta fállá bálvalusaid dávvisámegillii vearromáksiide dárbbu mielde. Vearromáksit sáhttet válljet davvisámegiela go váldet oktavuođa Vearrodiehtojuohkimii, ja sin dalle bidjet sámegielalaš áššemeannudeaddji oktavuhtii. Dat vearromáksit guđet váldet čálalaš oktavuođa dávvisámegillii, ožžot vástádusa dávvisámegillii. Áššemeannudeaddjit veahkehit ee. čilgedettiineaset makkár dieđut leat diehtojuohkinávdnasiin mat dušše leat dárogillii. Odne ii leat teknihkalaččat vejolaš sáddet elektruvnnalaš sámegielalaš selvána. Buot skovit mat galget sáddejuvvot elektruvnnalaččat Altinn bokte, fertejit registarastojuvvot Dieđihanregistarii (Oppgaveregisteret), mii ii dohkke sámegiela čállinmearkkaid. Ulbmil lea ahte áiggi mielde galgá leat vejolaš sáddet sámegielalaš selvána elektruvnnalaččat. Geahča muđuid doaibmabiju 56. Vearroetáhta áigu álkkásmahttit skoviid ja dieđuid fidnema iežas neahttasiidduin. Etáhta áigu maid ásahit rutiinnaid sámegielalaš dokumeanttaid jorgaleami ja ođasmahttima várás. Ovddasvástádus: Vearroetáhta Áigodat: Joatkevaččat ¶
Kriminálafuolla Kriminálafuolas ii leat statistihkka das man ollu sámit dubmehallet. Ii leat lohpi registarastit ráŋggástussii dubmehallan olbmuid čearddalaš gullevašvuođa. Sámeláhka suodjala daid sámegielalaš olbmuid vuoigatvuođaid guđet leat dubmehallan ráŋggáštussii. Lága mearrádusat mearkkašit ahte sus guhte háliida geavahit sámegiela bealuštan dihtii iežas ávkki sámegiela hálddašanguovllu kriminálafuola ovdan, lea vuoigatvuohta sámegielalaš bálvalussii. Dakkár vuoigatvuohta lea sihke davvisámi, julevsámi ja oarjilsámi giellaguovlluin. Kriminálafuola giddagasain mat leat sámegiela hálddašanguovllus, čohkkájeaddjiin lea vuoigatvuohta gulahallat gaskaneaset ja lagaš olbmuiguin sámegillii. Vuoigatvuohta geavahit sámegiela gusto maiddái go olmmoš gillá servodatráŋggáštusa ja lea searvamin promillaprográmmii. Čohkkájeaddjiin ja dubmehallan olbmuin lea maid vuoigatvuohta geavahit sámegiela go sii njálmmálaččat váldet oktavuođa kriminálafullii. Kriminálafuolla danne ferte virgádit sámegielalaš bargiid guđet dovdet sámi kultuvrra. Sámegielalaš bargit leat dehálaččat sihke giddagasain ja friddjafuolas. Giddagasainge lea vejolaš geavahit dulkonbálvalusa, vaikko dat ii leat buot buoremus čoavddus. Dorvvolaš ii oro leamen čađahit friddjafuollakontuvrraid ja dubmehallan olbmo gaskasaš ságastallama dulkkain, dannego dat dahká gulahallama fuonibun. St.dieđáhusa nr. 37 (2007-2008) Ráŋggáštus mii váikkuha meannudii Stuorradiggi giđđat jagi 2009. Čuovvolan dihtii stuorradiggedieđáhusa Justiisadepartemeanta áigu ráhkadahttit doaibmaplána, mas maiddái sámegielalaš dubmehallan olbmuid čohkkándilálašvuođat ja kriminálafuola sámegiela ja sámi kulturmáhttu gieđahallojuvvojit. ¶
Doaibmabidju 45. Sámegielalaš giddagasbargiid háhkan Kriminálafuola guovddášhálddahus lea stivrengulahallamisttis Kriminálafuola oahpahusguovddážiin (KRUSain), mii oahpaha giddagasvirggálaččaid, ¶
bidjan stivrengulahallamii sierra ulbmilsuorgin háhkat giddagasskuvlii sámegielalaš aspiránttaid. Ulbmil lea juohke jagi váldit vissis logus aspiránttaid guđet máhttet sámegiela. Jos guovtti ohccis árvvoštallojuvvojit leat ovtta buorit báhpárat, de dat ohcci beassá ohppui guhte máhttá sámegiela. Dain aspiránttain guđet gerge oahpus čakčat jagi 2007, lei okta sámegielalaš. Romssa fylkkas ja Finnmárkku fylkkas leat buohkanassii guokte giddagasa. Romssa gávpoga giddagasas lea okta sámegielalaš bargi, ja čieža eará bargi leat dál vázzimin sámegiela kurssa. Čáhcesullo giddagasas leat guokte sámegielalaš bargi, ja Finnmárkku friddjafuola kontuvrras lea okta sámegielalaš bargi. Lassin lea Bodeaju giddagasas, nammasaš giddagasas ja Ringeriikka giddagasas guđesge okta sámegielalaš bargi. Dál jo lea váttis háhkat doarvái sámegielalaš bargiid dan guovtti giddagassii, namalassii Romssa giddagassii ja Finnmárkku giddagassii. Danne Justiisadepartemeanta lea lágidan vejolašvuođa čađahit giddagasvirggálačča oahpu gáiddos oahpahussan. Miessemánu 2008 rájis sullii 15 aspirántta leat čađaheamen oahpu Romssa gávpoga ja Čáhcesullo giddagasain, ja dehálaš lea leamaš háhkat sámegielalaš aspiránttaid. Kárášjogas lea friddjafuola vuollásaš kontuvra, muhto das ii leat bissovaš virggis fágaolmmoš. Ovddasvástádus: Justiisa- ja politiijadepartemeanta Áigodat: Joatkevaččat ¶
Doaibmabidju 46. Čohkkándilálašvuođaid geahčadeapmi Dubmehallan sámi olbmuid dáfus, de kriminálafuolla lea eanaš váldán vuhtii doaibmabijuid mat dahket vejolažžan geavahit ja seailluhit sámegiela. Justiisapartemeanta danne áigu geahčadišgoahtit sámi dubmehallan ja čohkkájeaddji olbmuid čohkkándilálašvuođaid. Dakkár geahčadeami ulbmil lea kártet makkár dárbu lea resurssaide ja sierra doaibmabijuide mat dubmehallan sámiide mearkkašit eambbo go duššefal giela geavaheami. ¶
Ovddasvástádus: Justiisa- ja politiijadepartemeanta Áigodat: Gč St.dieđáhusa nr. 37 čuovvoleami (20072008) Ráŋggáštus mii váikkuha čuovvoleami ¶
Doaibmabidju 47. Kriminálafuollaguovddáš mas lea máhttu sámegielas ja sámi kultuvrras Go geahčaduvvo kriminálafuola organisašuvdnavuogádat Romssas ja Finnmárkkus, de galgá maiddái árvvoštallojuvvot galgágo ásahuvvot kriminálafuollaguovddáš mas lea erenoamáš máhttu sámegielas ja sámi kultuvrras. Nuge sáhttá šaddat, ahte ráhkaduvvo giehtagirji sámiid ráŋggáštusčađaheamis. Das sáhttet leat sierra áššit mat galget árvvoštallojuvvot go olmmoš dutkojuvvo ovdal duopmocealkima, go vuosttamuš fágaidrasttideaddji kárten čađahuvvo dallego loahpalaš duopmu lea celkojuvvon kriminálafuolas, go dubmehallan olbmuin lea ságastallan su vuostáiválddidettiin giddagassii, dahje go suinna lea vuosttamuš ságastallan servodatráŋggáštusa friddjafuollakontuvrras. Giehtagirjái šaddá dárbu váldit mielde divaštallama das mo rehabiliterenulbmil ja máhcaheapmi sámi báikkálaš servodahkii áddejuvvojit. Vejolaš ovttasbarganoasálaččat sámiid vástesaš heivehallamis sáhttet leat Sámediggi ja sámi ásahusat ja gielddat. Ovddasvástádus: Justiisa- ja politiijadepartemeanta Áigodat: Gč St.dieđáhusa nr. 37 čuovvoleami (20072008) Ráŋggáštus mii váikkuha čuovvoleami ¶
Konfliktaráđiid čállingoddi Máŋgga konfliktaráđi rájáid siskkobeallai gullet sámit. Stuorámus joavku lea Nuorta- ja OarjeFinnmárkkus ja Davvi-Romssas. Oslos ja Romssa gávpogis leat ollu sámit. Nordlándda, Davvi-Trøndelága, Hedmárkku ja Hordalándda konfliktaráđiide maid guoská fáddádat. Jagi 2009 giđa mielde lea ásahuvvon sámegielalaš soabahanjoavku davvisámi guvlui (Finnmárkui ja Romsii). ¶
Doaibmabidju 48. Sámegiella konfliktaráđiin Konfliktaráđiid čállingoddi lea jagi 2008 álggahan ođđa diehtojuohkinávdnasiid jorgalahttima sámegielaide. Čállingotti ulbmil lea dađistaga gokčat buot sámegielaid. Konfliktaráđi ruovttusiiddus leat dieđut konfliktaráđi birra davvisámegillii ja julevsámegillii. Maiddái prentejuvvonge gihppagat leat davvisámegillii ja julevsámegillii, muhto eai nu máŋggaláganat. Čállingoddi lea álggahan diehtojuohkingihppaga ja eará diehtojuohkinávdnasiid jorgalahttima, ja ruovttusiiddu dieđuid ođasmahttima. Ovddasvástádus: Konfliktaráđiid čállingoddi Áigodat: 2008/2009 ¶
Politiija Sámi váldoguovlluin poltitiijaovttadagain berre leat vejolaš háhkat olbmuid guđet sáhttet dulkot ja čálalaččat jorgalit dutkamiid mat leat govviduvvon jienaiguin. Dasto berre leat vejolaš háhkat máhtolaš olbmuid čállit reivviid ja jorgalit skoviid sámegillii, ja vel dulkotge politiijaide guđet ieža eai máhte sámegiela. Áigumuš berre leat háhkat bargiid geain lea máhttu sámegielas ja sámi kultuvrras. ¶
Doaibmabidju 49. Eambbo sámegiellamáhttu ja sámi kulturmáhttu politiijii Politiija- ja leansmánneetáhtii galgá addojuvvot eambbo giellamáhttu ja kulturmáhttu dainna lágiin ahte lágiduvvojit diehtojuohkimat/kurssat/oahpahusfálaldagat sidjiide guđet leat etáhta bargit. Árvvoštallojuvvot galgá leago dárbu vuođđudit fierpmádaga politiija- ja leansmánneetáhta bargiide, geain lea máhttu sámegielas ja sámi kultuvrras. Ovttasvástádus: Justiisa- ja politiijadepartemeanta Áigodat: Doaibmaplána áigodat ¶
Doaibmabidju 50. Heivehit sámegielaid elektruvnnalaš prográmmaide Ulbmil lea ahte sámegielat galget heivehuvvot áššemeannudanprográmmaide mat leat álbmoga várás. Erenoamáš dehálaš lea ahte geatnegasvuođaid ja vuoigatvuođaid birra, mat gullet ráŋggáštusáššiid meannudeapmái ja eará eiseváldegieđahallamiidda, lea vejolaš viežžat dieđuid guđege sámegillii. Stuorámus sámegielalaš joavku ferte vuoruhuvvot ovddimussii. Ovttasvástádus: Justiisa- ja politiijadepartemeanta Áigodat: Ii mearriduvvon ¶
Doaibmabidju 51. Dakkár olbmuid háhkan Politiijaallaskuvlii guđiin lea sámi duogáš Politiijaallaskuvla lea iežas gulahallan- ja rekruhttenstrategiijas čalmmustahttán dakkár olbmuid háhkama geain lea unnitlohkoduogáš, daid gaskkas maiddái olbmuid geain lea sámi duogáš. Čielga rekruhttendoaibmabijuin, mat leat álggahuvvon, sáhttit namahit: • Almmuheapmi sámegillii sámegielalaš guovlluin • Politiijaallaskuvlla Bodeaju ossodat ja Nuortaja Oarje-Finnmárkku politiijaguovlu barget ovttasráđiid fidnen dihtii olbmuid politiijaoahpahussii. Dan ovttasbargui gullet maid ee. diehtojuohkinčoahkkimat jna. • ”Rekruttere og Beholde” nammasaš prošeavttas leat sámi politiijavirggálaččat čuovvolan ja bagadan iežaset guovlluid ohcciid. • Politiijaallaskuvlii beassannjuolggadusat addet vejolašvuođa váldit ohppui joba 20 proseanttage dain guđet ohcet nugohčoduvvon erenoamáš heivvolašvuođa geažil, namalassii go ohcciin leat attáldagat dahje máhtut maid politiijaetáhta dárbbaša. Dán njuolggadusa lea maid vejolaš váldit atnui sámi ohcciid várás. Politiijaallaskuvla lea jagi 1993 rájis bargan árjjalaččat háhkan dihtii politiijaohppui ohcciid geain lea čearddalaš unnitlohkoduogáš, nugo sámiin. Politiija- ja leansmánneetáhtas eai leat vuogit maid vuođul gávnnahit daid bargiid logu geain lea čearddalaš duogáš. Dan geažil lea váttis rekruhttemis ¶
meroštallat sin logu geain lea unnitlohkoduogáš. (2007-2008) nammasaš prošeakta lea Politiijaallaskuvlla ja Politiijadirektoráhta gaskasaš ovttasbargoprošeakta. Prošeakta vuođđudii ee. resursajoavkku mas leat 30 politiijavirggálačča geain lea unnitlohkoduogáš, golbmasis sis sámi duogáš, ja joavku bargá aktiivalaččat nuoraiguin dainna ulbmiliin ahte oaččuhivččii eanebuid Politiijaallaskuvlii. Jagi 2008 besse guovttis sámi duogážiin Politiijaallaskuvlii. Politiijaallaskuvlla Bodeaju ossodat álggahii čakčat jagi 2008 prošeavtta man ulbmil lea oaččuhivččii eanet sámiid ohcat politiijaoahpahussii. Diehtojuohkinčoahkkimat šaddet lágiduvvot main nuorra politiijaalbmát ja -nissonat geain lea sámi duogáš juhket dieđuid skuvliibeassama, oahpahusa ja fitnu birra. Lassin galget dieđut juhkkojuvvot aktiivvalaččat sámi aviissaide, Sámi radioi ja eará áigeguovdilis diehtojuohkinkanálaide. Politiijaallaskuvla áigu joatkit barggu man ulbmil lea háhkat eanet vejolaš ohcciid sámiid gaskkas, ja áigu geavahit persovnnalaš oktavuođaid ja čuovvolemiid dain politiijaguovlluin main dat bargu berre dahkkojuvvot. Ovddasvástádus: Justiisa- ja politiijadepartemeanta Áigodat: Jahkásaš čuovvoleapmi bušeahttabarggus ja stivrengulahallamiin Politiijadirektoráhtain ¶
Suodjalus ¶
Doaibmabidju 52. Diehtojuohkin vuosttasgearddesoahtebálvalusa birra Suodjalus áigu Soahtebálvaluslágádusa bokte jorgalahttit gihppaga man namma lea ”Du vejolašvuođat vuosttasgearddesoahtebálvalusas” sámegillii, vai dan sáhttá sáddet buohkaide guđet dan sihtet. Gihpa galgá dasto vel biddjojuvvot pdfhámis internehttii, vai olbmot dan álkit gávdnet. Buohkat guđet gohčohallet Sešuvnna vuosttas oassái ja nuppi oassái ožžot Soahtebálvaluslágádusas čujuhusa internehttii, mas gávdnet eanet dieđuid – maiddái sámegilliige. Ovddasvástádus: Soahtebálvaluslágádus Áigodat: Jagi 2009 mielde ¶
Doaibmabidju 53. Diehtojuohkin ja dieđiheapmi Suodjalusa hárjehallandoaimmaid birra Suodjalus áigu jagi 2009 mielde doaimmahit ahte jahkebealledieđut váldodoaimmaid birra maiddái almmuhuvvojit sámegillii doppe gos dat lea lunddolaš. Dieđiheamit rekvisišuvnna birra mat gusket sámi hálddašanguovlluide, galget maid leat sámegillii, ee. almmuhussan sámi aviissain. Ovddasvástádus: Suodjalusa operatiiva váldoguovddáš Áigodat: Jagi 2009 mielde ¶
Ráđđehusa sámegielaid geavaheapmi Ráđđehusa áŋgiruššan sámegielaiguin galgá maiddái oidnot departemeanttaid iežaset sámegielaid geavaheamis. Ráđđehusa neahttasiidduin www.regjeringen.no lea leamaš vejolaš válljet sámegielalaš teavsttaid jagi 2004 rájis. Sihke dakkár áššiid mat njuolga gusket sámi álbmogii ja riikkalaš áššiid lea vejolaš lohkat dáin siidduin, eanaš davvisámegillii, muhto maiddái julevsámegillii ja oarjilsámegillii. Dárbu lea eiseválddiid beales eambbo buktit dan golbma sámegiela oidnosii politihka hábmemis, doaibmabijuin ja almmolaš áššebáhpáriid jorgaleamis jna. ¶
Doaibmabidju 54. Eanet ráđđehusdokumeanttat sámegillii Ráđđehus áigu almmuhit eanet dieđuid sámegillii iežas neahttasiidduin, ja almmuhit eanet sámegielalaš dokumeanttaid. Ráđđehus áigu erenoamážit áŋgiruššat almmuhit eanet dokumeanttaid oarjilsámegillii ja julevsámegillii. Ráhkaduvvot galgá visogovalaš logahallan mii čájeha makkár dieđut leat fidnemis oarjilsámegillii ja julevsámegillii. Ráđđehus áigu fuolahit ahte sámegielalaš neahttasiiddut ođasmahttojuvvojit ja dárkkistuvvojit systemáhtalaččat. Ovddasvástádus: Bargo- ja searvadahttindepartemeanta Áigodat: 2009-2014 ¶
Doaibmabidju 55. Hálddahustearpmat Guovdilis bargu lea ráhkadahttit sámegielalaš tearpmaid mat nannejit ja bisuhit sámegiela geavaheami. Eaktun lea, jos sámegiela galgá leat vejolaš geavahit fágalaš oktavuođain, ahte leat fágaterminologiijat ja fágadoahpagat sámegillii. Sámegiela terminologiijat ráhkaduvvojit sierra prošeaktan, nugo omd. Sámi láhkagiella nammasaš prošeakta mii čađahuvvo Deanu gieldda namas. Dasto vel ovdánanit sámegiela terminologiijat sierranas sámi ásahusaid áššemeannudemiid oktavuođas, omd. Sámedikki áššemeannudeamis. Dehálaš oassi sámegiela terminologiija ráhkadanproseassain lea almmolaš dokumeanttaid jorgaleapmi sámegillii. Sámi giellalávdegoddi, mii lea Sámi parlamentáralaš ráđi vuollásaš, lea almmuhan muhtun terminologiijalisttuid dán neahttasiidui: www.giella.org. Áigumuš lea ahte buot dokumeanttat maid stáhtalaš orgánat jorgalahttet, galget leat giellafágalaččat dárkkistuvvon, ja daid ođđa terminologiijat leat dohkkehuvvon rivttes vuogi mielde. Departemeanttat geavahit odne ollu jorgaleaddjiid guđet jorgalit lágaid, njuolggadusaid, stuorradiggedieđáhusaid, preassadieđáhusaid jna. sámegielaide. Dainnago ollu váilot sámi juridihkalaš terminologiijat ja hálddahusterminologiijat, de jorgaluvvon teavsttat sáhttet muhtumassii leat eahpedárkilat terminologiija geavaheami dáfus. Buoridan dihtii dili, de Bargo- ja searvadahttindepartemeanta áigu ráhkadahttit sámegielalaš ”viessogirjji” maid departemeanttat ja vejolaččat daid vuollásaš etáhtatge sáhtte geavahit. Ovddasvástádus: Bargo- ja searvadahttindepartemeanta Áigodat: Álggaheapmi jagi 2009 ¶
Doaibmabidju 56. Sámegillii jorgaluvvon lágaid dohkkehanortnet Áigumuš lea ahte buot dokumeanttat maid stáhtalaš orgánat jorgalahttet, galget leat giellafágalaččat dárkkistuvvon, ja daid ođđa terminologiijat leat dohkkehuvvon rivttes vuogi mielde. Bargo- ja searvadahttindepartemeanta áigu maid ásahit dohkálašvuođa dárkkisteaddji ortnega sámegillii ¶
jorgaluvvon lágaid ja eará almmolaš áššebáhpáriid várás, ja ortnega mii sihkkarastá ahte sámegillii jorgaluvvon lágat maiddái ođasmahttojuvvojit sámegillii go láhka ođasmahttojuvvo. Ovddasvástádus: Bargo- ja searvadahttindepartemeanta Áigodat: 2009-2010 ¶
Sámegiella ja IKT Ráđđehusa ulbmil lea ahte buot IKT-ovdáneapmi almmolaš suorggis galgá atnit vuođđun unversála hámi vuođđojurdaga. Ráđđehusa ulbmil lea sihkkarastit ahte buohkain lea vejolašvuohta ja mokta ávkineaset geavahit teknologiija ja ođđa bálvalusaid buorimus lági mielde. ¶
SÁMI LÁHKAGIELLA Prošeakta ”sámi juridihkalaš terminologiija” álggahuvvui jagi 2004 Deanu gieldda namas. Sámi ealáhus- ja guorahallanguovddáš (SEG) jođihii prošeavtta. Prošeavtta ruhtadedje Justiisadepartemeanta, Gielda- ja guovlodepartemeanta, Sámediggi, Finnmárkku fylkkagielda ja Deanu gielda. Prošeakta Sámi láhkagiella álggahuvvui jagi 2006, ja dan doarjut ledje Bargo- ja searvadahttindepartemeanta ja Sámediggi. Giellafágalaš ja juridihkalaš máhttu lea leamaš dán tearbmaráhkadanbarggus. Prošeavtta álgooasis ráhkaduvvui listu mas ledje 691 sámi juridihkalaš tearpma. Deanu gieldda ulbmil lea ráhkadahttit dievas dárogiel-sámegiel sátnelisttu, mas leat juridihkalaš tearpmat mat leat váldojuvvon riidolágas. Riidoláhka lea leamaš barggu vuođđun, dasgo dat lea guovdilis láhka mas leat ollu juridihkalaš tearpmat mat geavahuvvojit beaivválaččat. Tearpmat biddjojuvvojit neahttasiidui www.risten.no dađistaga go Sámi giellalávdegoddi daid dohkkeha. ¶
Sámi oktavuođas dat vuos ja ovddimusat mearkkaša ahte sámi olmmoš galgá sáhttit geavahit gielas buot IKT-oktavuođain, namalassii ahte sámi namaid galgá sáhttit čállit riekta almmolaš registariidda, ja ahte galget ráhkaduvvot prográmmaide sámegielalaš vejolašvuođat. Ahte sámegielalaš olbmuide maid sihkkarastojuvvo vejolašvuohta beassat geavahit ođđa teknologiija, lea dehálaš sihke sin searvamii servodahkii ja sámegiela ovdáneapmái. Almmolaš suorggis lea čielga ovddasvástádus gozihit ahte sierranas IKT- ja neahttabálvalusat eai buvtte ođđa heađuštusaid. Sámegielain leat buohkanassii 15 sierra čállinmearkka lassin dábálaš mearkkaide mat adnojuvvojit anglo-amerihkálaš vuogádagas. Sámegiela čállinmearkkaid ja IKTa dáfus lea maŋimuš jagiid leamaš buorre ovdáneapmi. Sámegiella lea dál válljehahtti giella dábáleamos operatiivavuogádagain. ¶
Doaibmabidju 57. Sámegiella almmolaš registariin – gáibádusat stáhtalaš etáhtaide Sámi giellajovkui lea dehálaš ahte maiddái čálalaččatge lea vejolaš geavahit sámegiela riekta ja dohkálaččat servodagas. Sámegiela dievas geavaheapmi gáibida ahte vejolaš lea atnit muhtun čállinmearkkaid mat eai leat girjedárus eaige ođđadárus. Boarraseappoš almmolaš registariin eai leat dat čállinmearkkat, ja dat lea dagahan ahte máŋggalágan nuppástuhttinprográmmat mat lonuhit dáid čállinmearkkaid dakkár čállinmearkan maid vuogádagat sáhttet dohkkehit. Dát guoská ee. aiddofal dakkár registariidda go Brønnøysundregistariidda, Álbmotregistarii, Stáhta kártalágádussii (Norgesglasset), Primusii, Askeladdenii ja NAVii. Dat mearkkaša ahte sámi álbmot ja fitnodagat main lea sámi namma eai sáhte registarastojuvvot rivttes namain ja čujuhusain registariidda. Ráđđehus oaivvilda ahte dát dilli lea unohas ja ferte buoriduvvot. Standárdenráđđi, mii lea Ođasmahttin- ja hálddahusdepartemeantta (FAD) rávvejeaddji orgána IKT-áššiin, lea meannudan áššin čállinmearkkaid geavaheami almmolaš hálddahusas. Árvalusastis, ¶
maid FAD dál lea meannudeamen, ráđđi árvala váldit atnui mearkavuogádahkii ISO/IEC 10646 gullevaš UTF-8 veršuvnna almmolaš neahttabáikkiin ja almmolaš registariin. Dát mearkavuogádat geavahuvvo viidát ja gokčá ii duššefal sámi girjegielaid dárbbuid, muhto maiddái máilmmi eanaš gielaid čállinmearkkaid. Teknihkalaččat dát válljen buktá dievas čovdosa teakstačállimii buot dain geavahansurggiin main odne eai leat áibbas dohkálaš čovdosat. Almmolaš neahttabáikkiide orru leamen viehka álki váldit atnui UTF-8, muhto ovdalgo loahpalaš mearrádus dahkkojuvvo, de ferte čađahuvvot váikkuhusguorahallan, vai lea vejolaš garvit vuorddekeahtes váttisvuođaid. Dainnago otnáš registariin leat nana čatnasat, de lea dárbu gávdnat jierpmálaš gaskaboddasaš ortnegiid ja heivvolaš vugiid mo čađahit nuppástuhttima. Dát nuppástuhttimat gusket máŋgga oasálažžii. Plánejuvvon lea čađahit váikkuhusguorahallama giđđat jagi 2009. Ráđđehus dáhttu váldit atnui čállinmearkavuogádahkii ISO/IEC 10646 gullevaš UTF-8 veršuvnna almmolaš neahttabáikkiide ja almmolaš registariidda, muhto ferte vuos árvvoštallat dárkileappot mo dan dahkat ja makkár gaskaboddasaš ortnegat galget geavahuvvot. Ovddasvástádus: Ođasmahttin- ja hálddahusdepartemeanta Áigodat: Doaibmaplána áigodat ¶
Giellateknologiija Giellateknologiija lea diehtagiid rasttideaddji doaibma mii siskkilda dakkár dihtorprográmmaid ráhkadeami mat sáhttet bođđet ja ráhkadit olmmošlaš giela cealkagiid, omd. dárogillii dahje sámegillii. Giellateknologiija vuođđun leat ee. diehtojuohkinteknologiija, gielladiehtaga, dahkojierpmi, fonetihka ja kognitiiva psykologiija máhtut. Giellateknologiija juhkkojuvvo dábálaččat guovtti váldosuorgái, dihtorlingvistihkkii ja jietnadanteknologiijii. Dihtorlingvistihkas dutkit eanaš giddejit ¶
www.samit.no VAI LEA ÁLKIT almmolaš doaimmahusaide váldit atnui sámi čállinmearkkaid, de vuođđuduvvui sierra máhttovuođđu ja sierra neahttabáiki sámi čállinmearkkaid ja IT várás – samIT – vuođđuduvvui jagi 2003. samIT lea Standard Norge vuollásaš prošeaktan leamaš organiserejuvvon, ja Bargo- ja searvadahttindepartemeanta lea dan ruhtadan. Buot almmolaš doaimmahusat galget sáhttit váldit oktavuođa ja jearrat samIT rávvagiid áššiin mat gusket sámegillii ja ITii. ¶
fuomášumi čállojuvvon teavsttaid bođđemii, mii ee. ovddida ohcanvejolašvuođaid interneahtas ja automáhtalaš jorgaleami. Jietnadanteknologiijas lea sáhka olbmo jietnadeami gieđahallat dihtoriin, erenoamážit bidjat dihtora dovdát olbmo jietnadeami ja ráhkadit olbmo jietnadeami. Jietnadeapmi lea čájehuvvon leat beaktilis vuohki juohkit dieđuid. Jietnadanprográmmat sáhttet addit olbmuide geain lea lohkan- ja čállinváttisvuođat vejolašvuođa ipmirdit iešguđetlágan teavsttaid, fágagirjjiid rájis aviissaid rádjai. Sámediggi lea čielggadan leago vejolaš ráhkadit sámegielaide syntehtalaš jietnadanprográmmaid. Syntehtalaš jietnadeapmi galgá geavahuvvot lassereaidun ovttas dábálaš divodanprográmmaiguin. Vásáhusat čájehit ahte syntehtalaš jietnadeapmi doarju lohkan- ja čállindáiddu. Lassin syntehtalaš jietnadeapmi sáhttá geavahuvvot vuođđun ráhkadit ođđaáigásaš bálvalusfálaldagaid máŋgga suorggis. ¶
Doaibmabidju 58. Sámegiela riektačállinreaidu Sámediggi lea jagi 2004 rájis čađahan prošeavtta (Divvun) mas ráhkaduvvo sámegillii elektruvnnalaš teakstagieđahalli divodanprográmma. Prográmma lea nuvttá ja dan lea vejolaš viežžat interneahtas. Bargo- ja searvadahttindepartemeanta, Máhttodepartemeanta ja Sámediggi ruhtadit prošeavtta «Divvun 2» , mii galgá sihke ortnegis doallat ja geahččalit davvisámegiela ja julevsámegiela stávendárkkástusa, ja ovddidit oarjilsámegillii stávendárkkástusa. Prošeakta galgá bistit badjel 3 jagi, ja ulbmil lea ahte oarjilsámegiela stávendárkkástus galgá leat válmmas jagi 2010 lohppii. ¶
Doaibmabidju 59. Sámegiela sátnegirjjiid kárten ja buorideapmi Bargo- ja searvadahttindepartemeanta áigu nammadit bargojoavkku mii galgá kártet makkár sátnegirjjit odne leat davvisámegillii, julevsámegillii ja oarjilsámegillii, ja árvalit doaibmabijuid maiguin livččii vejolaš nannet sámegiela sátnegirjjid barggu ovddas guvlui. Sámediggi bovdejuvvo searvat bargojovkui. Ovddasvástádus: Bargo- ja searvadahttindepartemeanta Áigodat: 2009-2010 ¶
Ovddasvástádus: Máhttodepartemeanta, Bargo- ja searvadahttindepartemeanta ja Sámediggi Áigodat: 2010 Sámediggi lea bidjan álgagii divaštallama Divvunprošeavtta boahtteáigásaš jođihanorganisašuvnna birra. Dađistaga gielat ovdánit ee. oktilaš terminologiijabargguiguin, ja danne lea dehálaš ahte giellareaiddutge oktilaččat ođasmahttojuvvojit ja buoriduvvojit. Maiddái prográmmabuvttadeaddjiid veršuvnnaid ođasmahttimatge dagahit dárbbu buoridit ja ođasmahttit riektačállinreaidduid. ¶
Sámegiela sátnegirjjit Odne leat unnán sámegiela sátnegirjjit, erenoamážit julevsámegillii ja oarjilsámegillii. Go sátnegirjjit váilot, de dat dilli sáhttá hehttet gielaid ovdáneames. Ovdamearkka dihtii sáhttet ovttagielalaš sámi sátnegirjjit leat dehálaš váikkuhussan dasa, ahte sámegiella sáhttá doaibmat metagiellange, namalassii dakkár giellan mainna olmmoš čilge sániid mearkkašumi. Eai dárogielalaš olbmuidege gávdno sátnegirjjit, guđet háliidit oahppat davvisámegiela, eaige sámidáru sátnegirjjit mat dárogielalaš geavaheaddjiide čilgejit sámegiela sániid geavaheami. ¶
GIELLATEKNO Romssa universitehta Sámi giellateknologiija guovddážis lea ulbmil giellaoahpa vuođul ráhkadit giellateknologiija sámegiela ja eará davveguovlluid gielaid várás, omd. teakstačállinprográmmaid, pedagogalaš prográmmaid, digitála sátnegirjjiid ja dahkojietnaprográmma (syntehtalaš jietnadeami). Prošeavtta ruovttusiidduin sáhttet olbmot dál viežžat giellaoahpa árvvoštallanreaiddu davvisámegillii, julevsámegillii, oarjilsámegillii, anárašgillii, nuortalašgillii ja gielddasámegilli. Lassin leat davvisámegillii pedagogalaš prográmmat ja sátnegirjjit. ¶
OAIDNIT: Oidnosii buktit sámegiela albmohahkii Vai sámegiella nanusmuvvá ealli kulturcaggin, de lea dehálaš ahte sámegiella eambbo oidno albmohagas. Ahte Norgga álbmot deaivvada sámegielaiguin almmolaš joregiin, lea dehálaš vai gielaid árvodássi servodagas buorrána. Dat buoridivččii juohkehačča diđolašvuođa das ahte sámegiella lea dehálaš oassi riikka kultuvrralaš ilmmis. Dasto dat váikkuha buorebussii olbmuid miellaguottuid dáfus ja lassánahtášii sin beroštupmái sámegielas servodagas muđuid. Maŋimuš jagiid sámegiella lea eambbo go ovdal šaddan Norgga kultuvrra oassin. Sámi filmmat, sámi artisttat ja sámi festiválat váikkuhit ollu dasa ahte beroštupmi sámegielas lassána servodagas. Sámegielaid oidnosii buktin lea maid dehálaš nannen dihtii sámiid gielalaš ja kultuvrralaš ihčodaga. Iiba unnánge leat dán oktavuođas dehálaš ahte sámegielaid šláddjiivuohta oidno eambbo almmolaš joregiin, nu ahte sihke davvisámegielalaččat, julevsámegielalaččat ja oarjilsámegielalaččat sáhttet deaivvahit gielaset nu ollu oktavuođain go fal vejolaš. Mánáidáitariid raporttas man namma lea Retten til medvirkning for samiske barn og unge (Sámi mánáid ja nuoraid vuoigatvuohta leat mielde váikkuheamen), nuorat dovddahit ahte giella lea ¶
mearrideaddji dehálaš oadjebas ihčodaga váikkuheaddjin sidjiide – ja ahte hivvomediat menddo unnán gaskkustit fáluid sámi nuoraide. Go sámegiella eambbo oidno ja gullo almmolaččat, de dat sáhttá beroštahttit eanebuid váldit gielaset ruovttoluotta, dikšut dan ja ovddidan dan. Dat maid lea dakkár dehálaš bealli mii movttiidahttá sámi báikkálaš servodagaid bargat nu ahte sámegiella nanusmuvvá guovllus. Sámi girjjálašvuođas, sámi teáhteris ja sámi filmmain lea dehálaš rolla dahkat giela oahpisin olbmuide ja buoridit sin diđolašvuođa das. Sámegielalaš girjjálašvuođas sáhttá dasto vel leat dakkár dehálaš rolla, ahte ovddida buori sámegiela geavaheami, buorida guđege lohkki máhtuid sámegielas, ja lasiha su čatnaseami gillii. • Láhčit dilálašvuođaid sámegielalaš joregiid vuođđudeapmái ja nanusmahttimii • Láhčit dilálašvuođaid sámegielalaš TV- ja radiosáddagiidda • Láhčit dilálašvuođaid sámegielalaš aviissaid ovddideapmái ja julevsámegielalaš ja oarjilsámegielalaš aviisasiidduid ráhkadeapmái • Buktit oidnosii sámegiela dainna lágiin ahte almmolaš visttit ja báikenamat ožžot sámegielalaš galbbaid • Buoridit sámegielalaš girjjálašvuođa fállama girjerájuin riikka miehtá • Nannet teáhtera, filmma, girjjálašvuođa ja girjegoasttideami sihke davvisámegillii, julevsámegillii ja oarjilsámegillii ¶
SÁMI VAHKKU ROMSSA GÁVPOGIS JAGI 2009 Sámi álbmotbeaivvi oktavuođas guovvamánu 6. b. 2009 lágiduvvui Romssa gávpogii sámi vahkku. Prográmma álggii seminárain sámi giela, teknologiija ja ealáskahttima birra Romssa gávpoga girjerájus. Dan vahku lágidedje maid ¶
mearridit galbema riikka- ja fylkkageainnuin, ja gielddain fas lea ovddasvástádus mearridit gielddageainnuid galbema (galbenváldi). Galbeneiseváldi sáhttá válljet ahte sámegielalaš namma galgá leat bajimusas dainge guovlluid galbbain mat eai leat sámegiela hálddašanguovllus. ¶
diibmobeallásaš čáŋadan-kurssaid sámegielas girjerájus. Dan vahku ledje maiddái fállamassii ee. sámi girjjálašvuođa oahpásmahttin, sámi dáiddáriid čájáhus, sámi borramuškursa, sámi teáhter, sámi máinnasbottut mánáide ja sámidáru ipmilbálvalus. ¶
• Láhčit dilálašvuođaid nu, ahte šaddet neahttasiiddut main leat diehtojuohkinbálvalusat sámegillii ja sámegielaid birra • Sihkkarastit ahte sámegielalaš teavsttat leat olámuttus interneahtas ¶
Sámi báikenamat maid báikki olbmot geavahit dahje olbmot geain lea ealáhus báikkis, galget dábálaččat geavahuvvot almmolaš galbbaide, kárttaide jna. (§ 9). Báikenamma vurdojuvvo friddjadáhtus geavahuvvot, namalassii ahte almmolaš orgánat ieža váldet ovddasvástádussaneaset ollašuhttit lága iežaset ovddasvástádussuorggis. Vejolaš lea váidalit jos mearriduvvon sámegielalaš báikenamma ii galbejuvvo. Jos váidaluvvo, de váidalus galgá sáddejuvvot Kultur- ja girkodepartementii. ¶
Sámi báikenamat ja sámegielalaš galbbat Dehálaš lea sámi báikenamaid galbet sámegillii (ráhkadit báikenammagalbbaid ja geaidnočujuhusgalbbaid), vai sámegiella ja sámiid orrun bohtet oidnosii. Dat mii mearrida ášši, galgágo galbejuvvot sámegillii, lea dat ahte báikki olbmot geavahit sámegielalaš báikenama. Láhka ii earut guovlluid mat leat sámegiela hálddašanguovllu siskkobealde dain guovlluin mat leat olggobealde. Fylkkadikkiid álgaga dahkama vuođul lea Romssa fylka ja Finnmárkku fylka ožžon guovttegielalaš nama, dárogillii ja sámegillii. Dán guovtti fylkka guvllolaš stáhtaorgánat galget geavahit guovttegielalaš nama iežaset logoin, reivviin ja galbbain. Dat gusto maid fylkkarájáid geaidnogalbbaide. Fylkkamánnit leat gohčohallan gozihit dan. Báikenammaláhka galgá sihkkarastit sámegielalaš báikenamaid riikkalaš lágaid ja riikkaidgaskasaš soahpamušaid ja konvenšuvnnaid mielde. Sámegielalaš namma galgá álo leat bajimusas (ovddimusas) go galba lea sámegiela hálddašanguovllus. Stáhta geaidnolágádusa guovlokontuvrraid vuollásaš báikkálaš kontuvrrain lea ovddasvástádus ¶
MII EAKTUDA BÁIKENAMA MEARRIDEAMI? Soapmásat váldet ovdan nammaášši ja sáddejit dan mearridanorgánii, namalassii gildii, fylkkagildii dahje stáhta kártalágádussii (§ 5). Mearridanorgána válmmašta ášši ja sádde dan sámi nammakonsulentii, guhte das addá gaskaboddasaš árvalusa. Báikenammabálvalus sádde ášši viidáseappot gildii gulaskuddamii. Gielda fuolaha ahte buohkat geain lea gulaskuddandadjamuš, besset cealkit oaivileaset, ja sádde ášši ruovttoluotta báikenammabálvalussii loahpalaš árvaleapmái. Báikenammabálvalus sádde ášši mearridanorgánii, mii dahká das mearrádusa. Mearrádusorgána sádde mearrádusa gildii, mii dan almmuha (§ 7). Mearridanorgána sádde maid mearrádusa báikenammabálvalussii, eará almmolaš orgánaide mat galget geavahit nama bálvalusas, ja Guovddáš báikenammaregistarii. ¶
MII GÁIBIDUVVO OVDALGO SÁMEGIELALAŠ GEAIDNOGALBA CEGGEJUVVO? Ovdalgo lea vejolaš galbet sámegielalaš báikenamain, de báikenamma ferte leat ¶
Go báikenama čállinvuohki lea lága vuođul mearriduvvon ja čállojuvvon Guovddáš báikenammaregistarii, de dan čállinvuogi galget geavahit buot almmolaš orgánat, doaimmahusat mat leat ollásit almmolaččat, ja buohkat guđet čállet skuvlla várás oahpponeavvuid. ¶
dohkkehuvvon ja registarastojuvvon ¶
Deaivvadanbáikkit ¶
Guovddášbáikenammaregistarii. Dakkár gal- ¶
Mánát ja nuorat dárbbašit sámástit skuvlla maŋŋáge. Báikkálaš deaivvadanbáikkit leat dehálaččat movttiidahttin dihtii olbmuid sosiála, kultuvrralaš ja sámegielalaš ovttastallamiidda. Gielddain lea ovddasvástádus lágidit báikkálaš joregiid ja deaivvadansajiid, muhto maiddái eaktodáhtolaš organisašuvnnatge dahket ollu buori barggu dan dáfus. Eanaš báikkiin lea dárbbašlaš siskkáldas struktuvra go sávaldat lea álggahit doaimmaid mat buoridit sámegiela geavaheami. ¶
ben ii sorjá sámegiela hálddašanguovllus. Proseassa dábálaččat álgá go gielddat, organisašuvnnat dahje oktagasat váldet oktavuođa galbeneiseváldái. Galbeneiseváldi gulaskuddá Stáhta kártalágádusain leago árvaluvvon báikenamma dohkálaš, ovdalgo galbá diŋgojuvvo ja ceggejuvvo dábálaš vuogi mielde. Dábálaš báikenammagalbba ceggengoluid gokčá Stáhta geaidnolágádus, go galba ceggejuvvo riikkageainnu gurrii, muhto galbengoluid gokčet fylkkagielda ja gielda go lea sáhka fylkkageainnus ja gielddageainnus. ¶
Sámediggi juolluda doarjagiid prošeavttaide mat veahkehit oaččuhit áigái mánáid ja nuoraid várás deaivvadansajiid, doaibmabijuid ja dakkár prošeavttaid mat buoridit mánáid bajásšaddanbirrasa, ja mat dainna lágiin mearkkašit ollu sámegiela nannemii ja ealáskahttimii. ¶
Sámi báikenamaid nammakonsuleanttat Báikenammalága § 11 addá Sámediggá válddi nammadit sámi báikenammakonsuleanttaid. Sámediggi oažžu ollu jearaldagaid sámegielalaš báikenamaid geavaheami birra. Sámedikki nammabálvalusa bargu báikenamaiguin siskkilda vuos ja ovddimusat rávvemušaid báikenamaid čállimis. Dađistaga go sámegiella lea váldojuvvon eambbo ja eambbo atnui almmolaš oktavuođain, de báikenamaid ohcaleapmi lea lassánan. Buot mearriduvvon báikenamat čállojuvvojit Guovddášbáikenammaregistara nammasaš diehtovuđđui, maid Stáhta kártalágádus jođiha. Sámedikki hálddahusa bargamušat leat ee. válmmaštit báikenammaáššiid nammakonsuleanttaide ja sidjiide veahkkin ohcat báikenamaide duogášdieđuid. ¶
FRIDDJAFOANDAORTNET lea mánáid ja nuoraid várás, ja galgá sin movttiidahttit searvat báikkálaš kulturdoaimmaide. Ruđaid juogadit golbma bajimuš organisašuvnna: Norgga mánáid ja nuoraid organisašuvnnaid riikkaráđđi, Norgga musihkkaráđđi ja Norgga teáhterráđđi. Mánáid ja nuoraid organisašuvnnat ja joavkkut mat eai leat nu čavga organiserejuvvon, sáhttet Friddjafoandda bokte ohcat doarjaga mánáid ja nuoraid doaimmaide. ¶
NUORAID SIIDA Várdobáiki sámi guovddáš lágida márkosámi guovllus sámi nuoraide doaimmaid – Nuoraid Siida. Dat lea dakkár báiki mas sámi nuorat sáhttet deaivvadit. Áigumuš lea fállat sámi nuoraide doaimmaid main sii beroštit, ja seammás sidjiide oahpahit beroštit sámegiela ja sámi kultuvrra seailluheamis ja ovddideamis. Nuoraid siida fállá maid duodjekurssaid, ja dakko das lea lagaš ovttasbargu Skániid joatkkaskuvllain. ¶
Doaibmabidju 60. Mánáid ja nuoraid sámegielalaš deaivvadanbáikkit Ovddidan dihtii ”giellajoret-prošeavttaid” Mánáid- ja dásseárvodepartemeanta ja Bargo- ja searvadahttindepartemeanta áigot ovttasráđiid Sámedikkiin lágidit konferánssa kultur- ja astosuorggi giellajoregiid birra. Čalmmustahttit áigot mo báikkálaš searaid ja doaibmabijuid lea vejolaš geavahit ráhkadan dihtii mánáid ja nuoraid deaivvadanbáikkiid main sii sáhttet ovttastahttit astoberoštumiid ja beroštumi geavahit sámegiela. Kártenbargguid buriid ovdamearkkaiguin das mo astojoregat sáhttet geavahuvvot giellajoregin, lea áigumuš konferánssas čájehit mo daid lea vejolaš geavahit eará báikkiinge. Konferánsa galgá maid čalmmustahttit mánáid ja nuoraid sávaldagaid ja dárbbu nannet sámegiela astofálaldagaiguin. Konferánsa šaddá dan suorggi joatkevaš barggu vuođđun. Ovddasvástádus: Mánáid- ja dásseárvodepartemeanta ovttasráđiid searvi departemeanttaiguin Áigodat: 2009-2012 ¶
gielaide. Teavsttaid, jietna- ja videočuohpaldagaid, ja neahttavuđot oahpahallanreaidduid mat leat sámegillii (ja eará unnitlohkogielaide), šaddá álkit olbmuide olahit. Interneahtas lea vejolaš oahppat ođđa gielaid vaikko goas ja gos. Wikipedia nammasaš proševttas lea odne vejolaš gávdnat neahttadiehtogirjji máŋgga unnitlohkogillii. Dán bálvalusa dahket eaktodáhtolaš olbmot vejolažžan. Ollu geavahuvvon bálvalus Facebook lea odne omd. dakkár unnitlohkogillii go walisalaš gillii. Lassin vel leat arvat unnitlohkogielaid sátnegirjjit olámuttus Wiktionary nammasaš prošeavttas. Dat lea Wikipedia oalgeprošeakta, mas sátnelisttut ráhkaduvvojit eaktodáhtolaččaid bargovehkiin. Dáidda bálvalusaide lea dat oktasaš ahte geavaheaddjit dat ieža daid stivrejit. Sávahahtti ii leat ahte stáhtas galgá leat aktiiva rolla interneahta sisdoalu hárrái. Sámegielalaš geavaheaddjit berrejit leat diđolaččat interneahta ja dan iešguđetlágan bálvalusaid vejolašvuođaid hárrái, go sáhka lea sámegielaid ovddideamis. Dasto geavaheaddjit galget aktiivvalaččat bargat veahkkin vai sámegielalaš teavsttaid lohku stuorru sierranas interneahttabálvalusain. ¶
YOUTUBE LEA JULEVSÁMEGIELA geahččalanprošeakta mas háliidus lea neahttavideosáddagiiguin ja ollu olbmuid searvamiin ráhkadit eahpeformála ja interaktiiva jorega julevsámegielalaččaid várás. Doaimmahusas galget leat sámegielalaš báikkálaš nuorat Divttasvuonas eret, ja guovllu sámegielalaččat geain lea journalistalaš hárjáneapmi. Prošeavtta ruhtadit Nordlándda fylkkasuohkan, Sámediggi, STH-foanda ja Bargo- ja searvadahttindepartemeanta. Čakčamánu 2009 ¶
Interneahtta ¶
rájis galgá čađahuvvot geahččalanprošeakta ¶
Interneahta šaddama ja viidáneami geažil leat ođđa joregat ja vejolašvuođat ihtán unnitlohko- ¶
mas leat vahkkosaš web-TV-sáddagat. ¶
Interneahtavuđot giellajoregat sáhttet leat dehálaš gulahallanjoregat – dakkár joregat main mánáin ja nuorain lea ruovttudovdu ja maid sii sáhttet beaivválaččat geavahit, main sii sáhttet gulahallat sámegillii, ja nu ieža aktiivvalaččat geavahit sámegiela. Ollu neahttabáikkiin olbmot sáhttet blogget, čáhttet ja sáddet jearaldagaid nuppiide ja komeanttaidege sámegillii. Nordlándda fylkkasuohkan lea máŋga jagi atnán stuorra ovddasvástádusa almmolaš diehtojuohkimis sámegillii nuoraide. www.infonuorra.no lea diehtojuohkinbálvalus sámi nuoraide. Sámediggi, Bargo- ja searvadahttindepartemeanta ja Mánáid- ja dásseárvodepartemeanta leat guhtege juolludan ruđalaš veahki dan rájis go Infonuorra vuođđuduvvui jagi 2004. Nordlándda fylkkasuohkan, fylkkagirjerádju jođiha neahttabáikki man namm lea www.skrivebua. no. Neahttabáiki addá mánáide ja nuoraide geaid agit leat 10 jagis 20 jahkái, vejolašvuođaid sáddet neahttabáikái iežaset teavsttaid. Dan siidui lea maid biddjojuvvon Den samiske skrivebua. Nordlándda fylkkasuohkan jođiha Dearvvasvuođadirektoráhta addin doarjagiin maiddái jearaldatsiiddu man namma lea “Klara Klok” , www.klara-klok.no. Dan neahttabáikki bálvalusat leat sihke dárogillii ja sámegillii. www.diggi.no. lea neahttabáiki nuoraide guđet háliidit eambbo oahppat Sámedikki ja sámepolitihka birra. Deháleamos ulbmiljoavku leat nuorat guđet leat jienastanagi birrasiin, ja earátge geat dárbbašit vuođđodieđuid politihkalaš vuogádaga birra. ¶
tv-sáddagat ráhkaduvvojit oarjilsámegillii ja julevsámegillii. Dán guovtti suopmana lea dainna lágiin dál vejolaš gullat vahkkosaččat riikkaviidosaš sáddagiin mat leat NRK1 tv-kanálas. NRK lea sáddegoahtán tv-sáddagiid sámi nuoraide, ja daid sáddagiid namma lea Izu. NRK Sámi Radio sáddii 5 prográmma jagi 2008, ja pláne sáddet 10 ođđa prográmma jagi 2009. Nuoraidprográmmaid sádde NRK3, ja dat bistet 20 minuhta. Izu lea sámi nuoraid konseapta masa dál jo gullet radio-sáddagat ja sierra neahttasiidu. Sámediggi lea jo čujuhan dasa ahte eai buohkat sámi guovlluin sáhte geahččat NRK3-sáddagiid. Sámediggi oaivvilda maid ahte otnáš mediafálaldagat oarjilsámegillii ja julevsámegillii eai leat dohkálaččat. Nord-Salten avis nammasaš aviissas leat odne julevsámegielalaš siiddut. Lassin dasa ahte julevsámi álbmot beassá lohkat ođđasiid iežas gillii, de lea dehálaš ahte sámegiella báikegottiid giellan oidno báikkálaš aviissas. ¶
Doaibmabidju 61. Sámegielalaš aviissat – eambbo julevsámegillii ja oarjilsámegillii Sámegielalaš aviissain lea dehálaš rolla mii guoská sámegielaid seailluheapmái ja bisuheapmái, ee. oahpponeavvun skuvllaide. ¶
Mediat NRK Sámi Radio ođasfálaldagat radios siskkildit guokte julevsámegielalaš sáddaga ja guokte oarjilsámegielalaš sáddaga vahkkui. Jagi 2007 nannejuvvojedje báikkálaš kontuvrrat mat leat Divttasvuonas ja Snoasas goabbáge ovttain journalistavirggiin, ja dan geažil leat sámegielalaš ođassáddagat radios ja tvs riggon sisdoalu ja geográfalaš viidodaga dáfus. Virggit sirdojuvvojedje dohko váldodoaimmahusas mii lea Kárášjogas. Snoasa ja Divttasvuona ¶
Preassadoarjja sámegielalaš aviiissaide, mii juhkkojuvvo Kultur- ja girkodepartemeantta bušeahta kapihttala 335 poasttas 75, galgá ee. buhttet sámegielalaš aviissaid almmuheami liigegoluid. Doarjja stuorruduvvui viđain milj. ruvnnuin jagi 2008 ja golmmain milj. ruvnnuin jagi 2009. Láhkaásahusat mat mearridit mo preassadoarjagat galget juhkkojuvvot sámi aviissaide, nuppástuhttojuvvojedje jagi 2008. Nuppástusat mearkkašedje ee. ahte stuorábuš oassi doarjagiin juogaduvvojit nugohčoduvvon “rievddaldeaddji doarjjan” mat aivvestassii leat sámegielalaš aviissaid várás. Dasto vel viiddiduvvui ortnet mas doarjja juhkkojuvvui julevsámegielalaš siidduid prentemii dárogielalaš ¶
aviissain, nu ahte maiddái oarjilsámegielalaš siiddutge oažžot dakkár doarjaga. Ráđđádallamiid vuođul Sámedikkiin departemeanta lea álggahan čielggadanbarggu das mo doarjjaortnet buorebut sáhttá movttiidahttit olbmuid geavahit buot sámegielaid čálalaččat. Dan oktavuođas departemeanta áigu maid árvvoštallat dárbbašuvvojitgo ortnegat main leat doarjagat eambbo sámegielalaš aviisafálaldagaid vuođđudeapmái. Ovddasvástádus: Kultur- ja girkodepartemeanta Áigodat: 2009 ¶
Doaibmabidju 62. Snåsningen nammasaš aviisa: Oarjilsámegelalaš aviisasiiddut Snoasa suohkan lea jagi 2008 rájis leamaš mielde Sámegiela hálddašanguovllus. Suohkan lea dan oktavuođas álggahan prošeavtta “Gielem Nastedh” . Prošeavtta váldoulbmil lea čalmmustahttit ja ealáskahttit oarjilsámi giela ja kultuvrra, ja ovddidit guovttegielalašvuođa Snoasas ja Davvi-Trøndelágas. Dát mearkkaša ahte ulbmil lea aktiiva ja viiddiduvvon oarjilsámegiela geavaheapmi, ja eambbo oarjilsámegiela geavaheapmi almmolaš oktavuođain. Álggus mediat šaddet leat dehálaččat diehtojuohkima dáfus das ahte Snoasa lea guovttegielalaš suohkan. Davvisámi guovlluid vásáhusat čájehit ahte aviissat leat dehálaččat giellaoahpahusas. Jos giella ja kultuvrra dovddaheamit leat eambbo oidnosis almmolaš servodagas, de dat sáhttá dasa váikkuhit ahte oarjilsámegiela geavaheapmi lassána, ja dan ¶
DAKKÁR FILMMAT GO GUOVDAGEAINNU stuibmi ja Ofelaš (maid guktuid lea Nils Gaup regiijen) oahpistit olbmuid sámi historjái ja árbevirolaš kultuvrii, ja dat mearkkašit ollu go ¶
mielde sáhttet čuovvut dakkár váikkuhusat mat dahket ahte miellaguottut earáhuvvet ja olbmot ožžot eambbo diđolašvuođa sámegielas ja kultuvrras. Snåsningen aviisa álggaha geasset 2009 prošeavtta mii mearkkaša ahte oarjilsámegielalaš aviisasiiddut ja eambbo čállosat oarjilsámi dili birra prentejuvvojit. Dat sáhttá šaddat vuođđun dasa ahte aviisa oažžu sámi aviissaid preassadoarjaga jagi 2010 rájis. Bargoja searvadahttindepartemeanta doarju prošeavtta jagi 2009. Ovddasvástádus: Bargo- ja searvadahttindepartemeanta Áigodat: 2009 ¶
Doaibmabidju 63. Oarjilsámi mediaguovddáš Sámediggi áigu álggahit prošeavtta kárten dihtii makkár vejolašvuođat leat ráhkadit oarjilsámegielalaš mediafálaldagaid. Ovddasvástádus: Sámediggi Áigodat: 2009 ¶
Kultuvra – filbma, teáhter, girjjálašvuohta, girjerádju Filbma Norgga filbmapolitihkka galgá leat veahkkin seailluheamen ja ovddideamen sámi kultuvrra. Stáhtalaš doarjagat filbmabuvttadeapmái leat dehálaš váikkuhangaskaoamit mat sihkkarastet ahte olbmuide fállojuvvojit buorit filmmat sin iežaset gillii, ja filmmat maid vuođđu lea geahčadeaddjiid iežaset kultuvra. Nu lea sámi filmmaid hárrái, nugo dáru filmmaidge hárrái. Vuoruhuvvon suorggit, lassin sámi filmmaid ovdabargui ja buvttadeapmái, leat maiddái mánáid ja nuoraid filmmaid ráhkadeapmi ja sámi filmmaid gaskkusteapmi. Áigumuš lea álggahit riikkaidgaskasaš sámi filbmaguovddáža Guovdageidnui. Ráđđehus atná ¶
čalmmustahttet sámegiela. Filmmaid leat ollugat Norggas ja olgoriikkas geahččan. Filmmat maid vuite arvat norgalaš ja olgoriikkalaš bálkkašumiid. ¶
buorrin ahte dakkár filbmaguovddáš vuođđuduvvo, mii sáhttá buoridit ain eambbo sámi filbmabuvttadeami. Vai sámi álbmot ieš sáhttá hálddašit kulturpolitihka sámi servodagas, de Sámediggái lea biddjojuvvon sámi teáhtera, girjjálašvuođa, girjelágádusaid ja girjeráju ortnegiid hálddašeapmi. Teáhter Beaivváš Sámi Teáhter lea riikkalaš institušuvdna mii viiddis teáhterfálaldagaiguin vuos ja ovddimusat bálvala sámi álbmoga Norggas, muhto mii maiddái johtá ránnjáriikkaid sámi guovlluinge. Teáhter lea áidna fitnolaš ásahus Norggas mas sámegiella lea lávdegiellan. Hálddahuslaš ovddasvástádus Beaivváš Sámi Teáhteris lea Sámedikkis, go dat hálddaša Kultur- ja girkodepartemeantta rápmadoarjagiid. Vuođđuduvvon sámi teáhteriin lea dehálaš doaibma sámegiela geavaheami dáfus. Teáhterat leat sámegiela geavaheami ja oidnosii buktima joregat. Máŋga klasihkalaš teáhterčájálmasa – nugo Hamlet – jorgaluvvojit sámegillii, ja ollu ođđa sámegielalaš čájálmasat buvttaduvvojit. Eahpefitnolaš teáhterdoaimmat, erenoamážit dat maidda mánát ja nuorat servet mánáid ja nuoraid várás, lasihit mánáid ja nuoraid sámegielalaš joregiid logu. Åarjelhsaemien Teatere/Sydsamisk teater lea dehálaš oarjilsámi kultuvrra, giela, ihčodaga ja iešdovddu nannemii. Teáhter lea jagi 2006 rájis ožžon bissovaš doarjaga Sámedikki bušeahtas. Bargu lea jođus mii galggašii sihkkarastit teáhterii lasi doarjaga Sámedikki ja oarjilsámi guovlluid fylkkasuohkaniid ovttasbargosoahpamušain. Girjerádju Ulbmilin, sihke norgalaš eiseválddiin ja Sámedikkis, lea sihkkarastit buriid girjerádjofálaldagaid sámi álbmogii. Odne Sámedikkis lea bajimuš ovddasvástádus nannet ja viiddidit girjerádjofálaldagaid sámi álbmogii, ja norgalaš eiseválddiid ovddasvástádus gis lea ollislaš riikkalaš girjerádjopolitihka rámaid siskkobealde sihkkarastit buriid girjerádjofálaldagaid buot álbmotjoavkkuide. Kultur- ja girkodepartemeanta áigu bidjat ovdan ¶
stuorradiggedieđáhusa girjerájuid birra jagi 2009. Departemeanta áigu ovttasráđiid Sámedikkiin árvvoštallat sámi girjerádjoáššiid dieđáhusa barggu oktavuođas. Girjjálašvuohta Sámediggi juolluda doarjagiid sámegielalaš girjjálašvuhtii. Sámediggi hálddaša sierra doarjjaortnega girjelágádusaid várás mat eanaš almmuhit girjjiid sámegillii. Dat lea lassin daid várrejuvvon ruđaide mat leat girjjálašvuođa várás dan doarjjaortnegis mii lea sámi girjjálašvuođa ovddideami várás. Girjelágádusa doarjjaortnega váldoulbmil lea sihkkarastit ahte sámi girjjálašvuohta buvttaduvvo ja geavahuvvo eambbo ja bisuhit sámi girjebuvttadanfitnodagaid. ¶
Doaibmabidju 64. Sámi girjjálašvuođa oastinortnet Sámi girjjálašvuođa sierra oastinortnega ulbmil lea movttiidahttit sámi girjjálašvuođa geavaheami ja viidáneami, ja vai dan dihtii almmuhuvvojit doarvái sámegielalaš girjjit main lea alla dássi. Sámedikki ja Sámiid dáiddačehpiid searvvi gaskasaš dáiddársoahpamušas jahkái 2009, leat áššeoasehasat lihtodan vuođđudit golmmaolbmo bargojoavkku, mii galgá geahčadit ortnega mii sihkkarastá álbmogii sámi čáppagirjjálašvuođa ja musihka/juigosiid buvttadeami ja fidnema. Bargojoavkkus galget leat dáiddárorganisašuvnnain guovttis ja Sámedikki okta lahttu. Sámediggi lea álgán čielggadit sámi čáppagirjjálašvuođa ja musihka/juigosiid oastinortnega. Ovddasvástádus: Sámediggi Áigodat: Čielggadeapmi galgá gárvánit jagi 2009. ¶
DÁRBU DUTKAT JA OVDDIDIT MÁHTU ¶
Sámegiella lea vuos ja ovddimusat ovdánan giellan njálmmálaččat buolvvas bulvii. Sámegielaid ovdáneapmi čállingiellan lea viehka gieskadaš ášši. Vai sámegielat sáhttet geavahuvvot dađistaga eanet áššiid birra sihke čálalaččat ja njálmmálaččat, de lea dárbu ráhkadahttit terminologiijaid davvisámegillii, julevsámegillii ja oarjilsámegillii. Gielaid joatkevaš ovdáneapmái lea dutkan dehálaš vuođđu. ¶
heapmi buolvvas bulvii mealgadii lea sirdašuvvan mánáidgárddiide ja vuođđo- ja joatkkaskuvllaide. Dat buktá áigái nuppástuvvan rápmaeavttuid sámegielaid ovdáneapmái, sihke oktagasaide, sámi báikegottiide ja oppa sámi servodahkii. Dárbu lea oažžut buoret systemáhtalaš dieđuid dáid gielaid ovdánanproseassaid birra vai mii áddet sámegielaid boahtteáigásaš ovdánaneavttuid. ¶
Stuorra erohusat leat sámi báikegottiin ja sámi guovlluin das mii guoská man ollu sámegiella geavahuvvo beaivválaš ovttasdoaibman- ja gulahallangiellan. Dehálaš lea diehtit eambbo das mo dakkár áššit go sámegielalaš olbmuid lohku earáid ektui, biđgolas ássan, báikkálaš miellaguottut ja kultuvrralaš ja gielalaš unnitlohkodilli doibmet sierranas eaktun sámegiela ovdáneapmái guđege sámi guovllus. Erenoamážit lea dehálaš oažžut čielgasat gova daid gielaid dilis ja ovdánanvejolašvuođain mat leat mearrasámi ja márkosámi guovlluin, ja julevsámi ja oarjilsámi guovlluin. ¶
Dárbu lea maid buoret dieđuide das mo sámegielat ovdánit ovttastallan- ja gulahallangiellan sámi bearrašiin, sámi mánáid ja nuoraid, ja sámi vánhemiid ja eará rávessámiid beaivválaš eallimis, sihke davvisámi, julevsámi ja oarjilsámi guovlluin. ¶
Ollu ortnegat ja doaibmabijut leat álggahuvvon nannen dihtii sámegielaid ovdáneami. Vai leat ovttalágan ovdánaneavttut sámegielaide, de lea dárbu geahčadit man muddui ortnegat ja doaibmabijut leat dássážii nannen sihke davvisámegiela, julevsámegiela ja oarjilsámegiela. Dakkár diehtu livččii dehálaš vuođđu joatkevaš bargui sámegielaiguin. Máŋgga guovllus main sámegiella lea mannan maŋás, lea odne nu ahte gielaid oahpa- ¶
Go sámi servodagas ovdáneapmi lea viidát mannamin árbevirolaš bargguin ođđaáigásabbo fitnuide, de jávket geavahusas ollu árbevirolaš sánit ja namahusat mat gullet vuođđoealáhusaide, ja máhttuge daid birra. Dehálaš lea ahte dát dieđut čohkkejuvvojit ja vurkejuvvojit dehálaš oassin sámi kulturárbbis ja vuođđun sámi terminologiijaid ovddideapmái. Dánnego giellamolsun sámegielas dárogillii lea máŋgga guovllus joavdan hui guhkás, de leat nuortalašgiela ja bihtánsámegiela ja earáge sámi suopmaniid beaivválaš geavaheapmi mealgadii jávkan. Dát sámi gielat ja suopmanat leat sámi šláddjiivuođas dehálaš oassi, ja danne lea dehálaš daid birra seailluhit dieđuid. ¶
Sámediggi čujuha dasa ahte ain lea dárbu doarjut dábálaš vuođđodutkama sámegielaid birra, sihke gielladiliid, girjjálašvuođa ja eará fáttáid birra – namalassii davvisámegielas, julevsámegielas ja oarjilsámegielas. Duoid nuppiid sámegielaid maid lea dárbu nu dutkat. Jos čohkkejuvvojit systemáhtalaš dieđut sámegielaid birra, de dat šattašii ávkin buot surggiid giellaovddideapmái. Sámediggi berošta das maid, ahte ulbmálaččat rekruhttejuvvojit sámegielalaš dutkit, ja ahte dainna lágiin sámegiella nanusmuvvá dieđagiellan ja oažžu terminologiijaid sierranas fágasurggiide. Sámediggi árvala ahte galgá álggahuvvot sierra dutkanprográmma sámegielaid dutkama várás. Dutkanráđi Program for samisk forskning I nammasaš prográmma bisttii áigodaga 2001-2005. Jagi 2007 rájis lea ođđa dutkanprográmma álggahuvvon – Program for samisk forskning II. Prográmma áigodat lea 2007-2017. Prográmmas deattuhuvvo sámegielaid birra ee. ahte dehálaš lea movttiidahttit olbmuid geavahit sámegiela dutkamis ja dainna lágiin leat mielde huksemin sámegielalaš dieđaárbevieru. Dasto celkojuvvo ahte oarjilsámegiella, julevsámegiella ja nuortalašgiella leat unna gielažat ja áitojuvvon dilis. Deattuhuvvo ahte prográmma erenoamážit hástala álggahit dakkár prošeavttaid mat sáhttet čuvget ja nannet sámi unnitlohkogielaid dili. ¶
Ovddasvástádus: Bargo- ja searvadahttindepartemeanta Áigodat: Álggaheapmi 2009 ¶
Doaibmabidju 66. Dutkan- ja fága/resursaguovddáš Sámi parlamentáralaš ráđđi áigu ráhkadahttit árvalusa das mo ođđasis organiseret sámi giellabargguid sámedikkiid ovddasvástádussurggiin. Árvalusain lea okta dat, ahte galgá huksejuvvot oktasaš dutkan-, fága- ja resursaguovddáš sámegielaid várás. Dán orgána barggut šaddet ee. leat gielladutkamat, gielladikšun, giellaovddideapmi, terminologiijabargu, normeremat, nammabálvalus, báikenamat ja diehtojuohkin sámi giellafágalaš áššiin. Sámedikki oaidnu lea ahte buoremus livččii čohkket sámi giellafágalaš barggu ovtta dutkan- ja fága/ resursaguovddážii. Dainnago sámi giellabarggut čađahuvvojit sierranas riikkain, de oktasaš “buotsámi” resursaguovddáš nannešii sámi giellafágalaš barggu. Go oktasaš fágalaš orgána dahje oktasaš fágainstitušuvdna vuođđuduvvo, de šaddá álkit buorebut geavahit olmmošlaš návccaid ja ruđalaš resurssaid sámegielaid nannemii ja ovddideapmái. Suoma sámediggi dál bargá ovttasráđiid Norgga sámedikkiin ja Ruoŧa sámedikkiin oažžut áigái ovdaprošeaktaohcama man áššin lea dutkan- ja fága/resursaguovddáš. ¶
Doaibmabidju 65. Hukset oarjilsámegiela ja julevsámegiela dutkanmáhtu Odne leat unnán systemáhtalaš dutkamat oarjilsámegielas ja julevsámegielas. Systemáhtalaš máhttohuksen ja dutkan dáin gielain leat dehálaš vuođđu joatkevaš bargui mii galgá nannet ja ovddidit oarjilsámegiela ja julevsámegiela. Danne lea dárbu hukset dutkanmáhtu oarjilsámegielas ja julevsámegielas. Bargo- ja searvadahttindepartemeanta áigu jagi 2009 stuorrudit juolludeami Dutkanráđi sámi dutkama II prográmmii, mii galgá geavahuvvot oarjilsámegillii ja julevsámegillii, maiddái doavttergráda stipendiáhtavirggiide. ¶
Ovddasvástádus: Sámediggi Áigodat: 2009 ¶
Sámi statistihkka Girji Samisk statistikk 2008 maid Statistihkalaš guovddášdoaimmahat lea almmuhan, siskkilda statistihkaid mat čájehit sámi servodatdilálašvuođaid Norggas. Statistihkas lea eanaš geográfalaš lahkananvuohki, ja deattuha sámi ássamiid Sáltoduoddara davábealde. Lassin lea riikkaviidosaš sámi statistihkka. Girjji vuođđun lea statistihkka maid Statistihkalaš guovddášdoaimmahat jo lea čohkken ja almmuhan, dahje ávdnasat maid sierranas sámi ásahusat leat diktán geavahit. ¶
Girji ulbmil lea addit čohkkejuvvon ja ođasmahttojuvvon gova sámi statistihkas. Girjji giella lea dárogiella ja davvisámegiella. Sámi statistihkas almmuhuvvo juohke nuppi jagi ođasmahttojuvvon hápmi. Lassin Statistihkalaš guovddášdoaimmahat áigu dađistaga almmuhit ođđa sámi statistihkaid dán neahttabáikkis: www.ssb.no/samer. Bargo- ja searvadahttindepartemeanta lea ovttas Norgga sámedikkiin dahkan álgaga almmuhit jahkásaš raportta oktan komeanttaiguin sámi statistihkkii. Dát guokte soahpamušbeali leat vuođđudan guorahallanjoavkku sámi statistihka várás, mii galgá čađahit barggu. Guorahallanjoavkku bargomearrádus ii leat statistihka ráhkadeapmi, muhto ráhkaduvvon statistihkaid ohcan ja daid komenten. Raporta man namma lea , mii komentejuvvui sámi statistihkas jagi 2008, almmuhuvvui čakčamánus jagi 2008. ¶
Doaibmaplána Olggosaddán: Bargo- ja searvadahttindepartemeanta Almmolaš etáhtat sáhttet diŋgot lassigáhppálagaid čujuhusas: Departementenes servicesenter Post og distribusjon E-poasta: publikasjonsbestilling@dss.dep.no Telefáksa: 22 24 27 86 ¶
T ¶
M ¶
Almmuhankoda: A – 0025 S Hábmen: Departementenes servicesenter Prenten: Departementenes servicesenter - 05/09 - 2500 Govvideaddji: Leif Arne Holm ¶
Sámegielaid doaibmaplána ¶
Gulaskuddannotáhtta - Ođđa rámmaplána láhkaásahus Sámi allaskuvlla sámi vuođđoskuvlaoahpaheaddjeoahpuid 1.–7. dássái ja 5.–10. dássái 1. Rámmaplána láhkaásahusa duogáš Sámi allaskuvlla sámi vuođđoskuvlaoahpaheaddjeoahpuin Gulaskuddannotáhtta fátmmasta erenoamážit sámi vuođđoskuvlaoahpaheaddjeoahpu Sámi allaskuvllas. Láhkaásahusevttohus gullá rámmaplánii sámi vuođđoskuvlaoahpaheaddjeoahpuid 1.-7. dássái ja 5.-10. dássái, maid Sámi allaskuvla lágida. Láhkaásahusevttohus vuođđuda guovtti evttohussii, main nubbi lea sámi rámmaplánalávdegotti evttohus skábmamánu 2. beaivvi 2009 ja nubbi lea našunála vuođđoskuvlaoahpaheaddjeoahpu láhkaásahusevttohus, man departemeanta sáddii gulaskuddamii skábmamánu 6.beaivvi 2009. Oahpuid lágideapmi, struktuvra ja eanas dajaldagat leat goappaš láhkaásahusevttohusain oalle ovttaláganat. Čujuhit našunála vuođđoskuvlaoahpaheaddjeoahpu gulaskuddannotáhtii dalle, go láhkaásahusdajaldagat leat ovttaláganat, geahča ovddabealde namuhuvvon Máhttodepartemeantta reivve. Sierra vai oktasaš láhkaásahus: Lávdegotti árvvoštallan: Sámi rámmaplánalávdegoddi lea guorahallan sámi vuođđoskuvlaoahpaheaddjeohpu guovttelágan láhkaásahusčovdosa: 1. Oktasaš láhkaásahus, masa biddjojit sierra mearrádusat ja vejolaš spiehkasteamit, mat gustojit sámi oahpaheaddjeohppui. 2. Sierra láhkaásahus sámi vuođđoskuvlaoahpaheaddjeohppui. Sámi rámmaplánalávdegoddi lea mearridan evttohit sierra láhkaásahusa sámi vuođđoskuvlaoahpaheaddjeohppui. Lávdegotti ákkastallamat golggotmánu 29.beaivvi 2009 čudjet ná: " Sámi vuođđoskuvlaoahpaheaddjioahpu sierra láhkaásahus čalmmustahttá ja ovddida sámiid oktasaš áigumuša beassat ásahit iežaset oahppo- ja skuvlenásahusaid ja beassat mearridit daid sisdoaluid. Sámi vuođđoskuvlaoahpaheaddjioahpu láhkaásahus lea lávkin dan guvlui, mainna sámiid iešmearrideapmi dahkko duohtan ja čalmmustahttojuvvo Norggas ja eará Davviriikkain. Dat addá stuorát autonomiija hábmet oahpuid sisdoaluid dakkárin, ahte dat speadjalastet sámi servodagaid dálá ja boahttevaš dárbbuid, nu mo maiddái Norgga dohkkehan riikkaidgaskasaš soahpamušain ILO 169 (§ 27) ja álgoálbmotjulggaštusas (2007, § 14) daddjo. Sierra láhkaásahus sámi vuođđoskuvlaoahpaheaddjeohppui čielgasit profilere, ovddida ja čalmmustahttá sámi áššiid." ¶
Departemeantta árvvoštallan: Departemeanta oaidná dehálažžan doalahit, ahte leat ollu oktasašvuođat sámi vuođđoskuvlaoahpaheaddjeoahpus ja našunála vuođđoskuvlaoahpaheaddjeoahpus. Departemeanta vállje almmatge nannosit deattuhit lávdegotti árvvoštallamiid, main čujuhuvvo sierra láhkaásahusa ovdamuniide. Dan dihte sáddejuvvo gulaskuddamii sierra láhkaásahusevttohus vuođđoskuvlaoahpaheaddjeohppui, man Sámi allaskuvla lágida. Departemeantta mielas lea maiddái dárbbašlaš oainnusmahttit sámi beliid našunála vuođđoskuvlaoahpaheaddjeoahpus. Dan dihte namuhuvvo našunála vuođđoskuvlaoahpaheaddjeoahpu láhkaásahusa ulbmilparagráfas sámi mánáid oahpahusvuoigatvuohta. 2. Ovttaskas paragráfat mearkkašumiiguin ¶
§ 1 – DOAIBMAVIIDODAT JA ULBMIL Lávdegotti láhkaásahusevttohus Láhkaásahus gusto universitehtaide ja allaskuvllaide Norgga, mat fállet sámi vuođđoskuvlaoahpaheaddjeoahpu ja leat akkrediterejuvvon universitehtaid ja allaskuvllaid lága § 1-2 ja § 3-1 vuođul. Sámi vuođđoskuvlaoahpaheaddjeoahppu lea ovttaárvosaš našunála vuođđoskuvlaoahpaheaddjeoahpuin. Sámi vuođđoskuvlaoahpaheaddjeoahpu oahpahusgiellan lea sámegiella. Sámi vuođđoskuvlaoahpaheaddjioahpu vuođđogeađgin lea sámekultuvra ja sámeservodat, mas sámi oahppanáddejumit ja oahpahusvuogit leat vuolggasadjin. Sámi vuođđoskuvlaoahpaheaddjeoahppu addá máŋggabealat máhtu sámi dilálašvuođain. Láhkaásahus gusto 4-jagáš vuođđoskuvlaoahpaheaddjeohppui. Láhkaásahus meroštallá sámi vuođđoskuvlaoahpaheaddjeoahpuid 1.-7. dási ja 5.-10. dási rámmaid. Láhkaásahusa ulbmil lea sihkkarastit, ahte oahpaheaddjeoahppoinstitušuvnnat fállet integrerejuvvon, profešuvdnii ráhkkanahtti ja dutkanvuđđosaš vuođđoskuvlaoahpaheaddjeoahpuid main lea alla fágalaš kvalitehta. Oahput galget čuovvut Oahpahuslága ja vuođđooahpahussii gustovaš oahppoplánaid. Institušuvnnat galget lágidit integrerejuvvon vuođđoskuvlaoahpaheaddjeoahpuid, main lea ollisvuohta ja oktiigullevašvuohta teoriija- ja hárjehallanoahpuiguin, fágaiguin ja fágadidaktihkain ja fágaid gaskkas. Vuođđoskuvlaoahpaheaddjeoahput galget addit kandidáhtaide nana fágalaš ja didákttalaš máhtuid, gealbudahttit sin atnit ávkin dutkama oahpaheaddjeámmáhis ja ámmátlaš ovdáneamis jeavddalaččat. Oahpuid iešvuohtan lea lagas ovttasdoaibman profešuvdnasurggiiguin ja iešguđetlágan servodatdoibmiiguin. Oahput galget čatnat oahpaheaddjeámmáha historjjálaš kontekstii ja áigeguovdilis servodatperspektiivii, ja oahpahit kritihkalaččat reflekteret ja hukset profešuvdnaáddejumi. Sámi oahpaheaddjeoahppu galgá čatnat oahpaheaddjeámmáha sámi oktavuhtii ja álgoálbmotoktavuhtii. ¶
Vuođđoskuvlaoahpaheaddjeoahput kvalifiserejit kandidáhtaid bastit oahpahit sámi dilálašvuođaid birra ja sii galget diehtit sámi mánáid oahppovuoigatvuođaid, mat albmanit oahpahuslágas ja vuođđooahpahussii gustovaš oahppoplánain. Mearkkašumit § 1 A) Láhkaásahusa doaibmaviidodat: Lávdegotti árvvoštallan Lávdegoddi evttoha dán áddejumi čatnat "universitehtaide ja allaskuvllaide mat fállet sámi vuođđoskuvlaoahpaheaddjeoahpu”. Departemeanta lea diđolaš, ahte lávdegoddi lea digaštallan evttohusa. Departemeantta árvvoštallan: Departemeanta deattuha, ahte láhkaásahusa doaibmaviidodat gusto vuođđoskuvlaoahpaheaddjeohppui, man Sámi allaskuvla lágida. Mii čujuhit Stuoradiggedieđáhussii nr. 11 (2008-2009): " Sámi allaskuvla lea áidna ásahus mii fállá ollislaš sámi mánáidgárde- ja vuođđoskuvlaoahpaheaddjeoahpu. Oahpahusgiellan lea sámegiella, eanas dáhpáhusain davvisámegiella. Allaskuvllas lea maiddái ovddasvástádus julevsámegielas ja máttasámegielas. (... ). Berre leat vejolaš váldit oahpaheaddjeoahpu, mas erenoamáš deaddu lea davvi-, julev-, máttasámegielas ja kultuvrras. Bodåddjå ja Davvi-Trøndelága allaskuvllaid ovddasvástádussan lea fállat julevsáme- ja máttasámegiela ja kultuvrra oahpahusa, mat lea oahpaheaddjeoahpu oassin dahje viidáset oahppun. Sámi allaskuvllas lea našunála ovddasvástádus sámi oahpaheaddjeoahpus ja oktiiordnet fierpmádathuksema Bodåddjå ja Davvi-Trøndelága allaskuvllaiguin. Departemeanta árvvoštallá lávdegotti evttohusa buktit stuora organiseren ja ekonomalaš váikkuhusaid, mat eai lean rámmaplánalávdegotti mandáhta oassin. Departemeantta oaidnu doalahuvvo, nu mo dat ovdanboahtá Stuoradiggedieđáhusas nr. 11 (2008-2009). Departemeantta evttohus boahtá ovdán láhkaásahusevttohusa mielddusteavsttas. B) Sámegiella geatnegahtton oahpahusgiellan: Lávdegotti árvvoštallan: Lávdegoddi evttoha ahte sámi oahpaheaddjeoahpu oahpahusgiellan lea sámegiella. Lávdegoddi ákkastallá ášši ná: "Sámi rámmaplánalávdegoddi dáhttu erenoamážit čujuhit álgoálbmotjulggaštusa artihkkalii 14, § 1, mii deattuha vuoigatvuođa oahppat ja oažžut oahpahusa álgoálbmogiid iežaset gielain ja iežaset oahppan- ja oahpahusvugiin. Ákkastallan vuođđuda oahpahuslága §:i 6-1 ja mearkkaša davvi-, julev- ja máttasámegiela, ja lea maiddái čadnojuvvon sámelága giellanjuolggadusaide. Sámelága § 1-5 vuođul lea sámegiella dássálagaid dárogielain." Lávdegoddi lea maiddái fuomášuhttán ahte sámegiella oahpahusgiellan lea erenoamáš dárbbašlaš ovddidit sámegiela akademalaš giellan, mii fas lea dehálaš vai bastá oahpahit buot skuvlafágain sámegillii. Lávdegoddi oaivvilda, ahte go láhkaásahusas mearriduvvo sámegiella leat oahpahusgiellan Sámi allaskuvllas, de dát doarju Ráđđehusa giellapolitihka nu mo dat ¶
ovdanboahtá earret eará Sámegielaid doaibmaplánas (2009) ja St. dieđáhusas nr. 23 (20072008). Departemeantta evttohus boahtá ovdán láhkaásahusevttohusas, mii lea mielddusin. Departemeantta árvvoštallan: Departemeanta lea ovttamielalaš lávdegottiin, ahte sámegiella galgá leat oahpahusgiellan Sámi allaskuvlla vuođđoskuvlaoahpaheaddjeoahpuin. Departemeanta evttoha, ahte dárogiella galgá leat geatnegahtton vuođđoskuvlaoahpaheaddjeoahpu 1. - 7. dásis. Dán fága galgá oahpahit dárogillii. Departemeantta áddejumi mielde váilu velá veahá bargu ovdalgo sámegielas leat buot dajaldagat ollislaččat sámegillii buot fágaide. Dan dihte departemeanta evttoha veahá ložžet gáibádusa ahte sámegiella lea oahpahusgiellan, ja lasihit dajaldaga "nu guhkás go vejolaš" . Departemeantta evttohus boahtá ovdan láhkaásahusevttohusas, mii lea mielddusin. ¶
§ 2 OAHPPANJOKSOSAT Lávdegotti láhkaásahusevttohus Oktasaš oahppanjoksosat kandidáhtaide goappaš oahpuin: Oahppanjoksosat biddjojit dán guovtti vuođđoskuvlaoahpaheaddjeoahpu fágaid sisdoaluid ja bargovugiid oktavuhtii. MÁHTTU Kandidáhtas lea máhttu skuvlla ja oahpaheaddjeámmáha iešvuođain, historjjás, ovdáneamis ja sajádagas sámi servodagas ja servodagas muđui, ja skuvlla ulbmila, árvovuođu, lágaid, gustovaš oahppoplánaid ja iešguđetlágan ohppiid vuoigatvuođaid birra lea máhttu mánáin, geat leat váttis diliin ja mánáid vuoigatvuođain našunála ja riikkaidgaskasaš perspektiivvas, riikkaidgaskasaš šiehtadusaid vuođul, álgoálbmotjulggaštusaid ja našunála lágaid vuođul lea máhttu sámi, našunála ja riikkaidgaskasaš dutkan- ja ovddidanbargguin mat gusket oahpaheaddjeámmáhii lea máhttu sámi árbevirolaš máhtus ovttaskas fágasurggiin lea máhttu sámi mánáid ja nuoraid bajásšaddandilálašvuođaid hástalusain GÁLGGAT Kandidáhtta - máhttá iešheanalaččat ja ovttas earáiguin plánet, čađahit ja reflekteret oahpaheami fágaid siskkobealde ja fágaid rastá, mas vuolggasadjin leat sámi árbevirolaš máhttu, ja dutkan- ja vásáhusvuđđosaš máhtu - hálddaša njálmmálaš ja čálalaš sámegiela, máhttá ámmátlaš giellageavaheami ja máhttá oahpahit sámegillii iežas fágain - máhttá lágidit dili mii ovddida fidnoálggahangealbbu (entreprenørskap) ja máhttá searvvahit oahpaheapmái báikkálaš bargo- ja servodateallima, árbediehtoguddiid ja resursaolbmuid - máhttá ávkin atnit sámi oahppan- ja oahpahanvugiid OPPALAŠ GELBBOLAŠVUOHTA ¶
Kandidáhtta - bastá oaččuhit ámmátlaš searvevuođa sámi oahpaheddjiid gaskkas dainna ulbmiliin ahte ovdánahttit buori geavada ja ámmátetihkalaš vuođđojuolggi maiddái riikkarájiid rastá - bastá nannet sámi, álgoálbmot ja riikkaidgaskasaš skuvladoaimmaid - bastá doarjut sámi mánáid ja nuoraid ovdáneami ja identitehtahuksema Mearkkašumit § 2 Lávdegotti árvvoštallan Sámi rámmaplánalávdegoddi lea ráhkadan sierra oahppanjoksosiid sámi gelbbolašvuođa hárrái, mat leat našunála vuođđoskuvlaoahpaheaddjeoahpu oahppanjoksosiid lassin, dahje leat earáhuhttojuvvon hámis. Departemeantta árvvoštallan Departemeanta oaivvilda dárbbašlažžan, ahte sámi bealit bohtet čielgasit oidnosii dáin válddahusain ja doarju lávdegotti ollislaččat. ¶
§ 3 SIERRANAHTTI VUOĐĐOSKUVLAOAHPAHEADDJEOAHPU STRUKTUVRA Lávdegotti láhkaásahusevttohus (1) Spesialiserema ja fágalaš ovttasteami gáibádusat Vuođđoskuvlaoahpaheaddjeoahput leat spesialiserejuvvon skuvlla ahkeluohkáide, ja gealbudahttet oahpahit jogo 1.-7. dásis dahje 5.-10.dásis. Oahput lágiduvvojit guovtti čielgasit meroštallojuvvon ja sierranas vuođđoskuvlaoahpaheaddjeoahppun vugiiguin, mat sihkkarastet progrešuvnna ollislaš profešuvdnaoahpus. Njealjijagáš oahpaheaddjeoahpu 1.-7. dássi doallá sisttis dábálaččat unnimusat njeallje oahpahusfága, main unnimusat okta fága lea 60 oahppočuoggá ja eará fágat leat unnimusat 30 oahppočuoggá. Fágačoakkáhasas lea okta 30 oahppočuoggá skuvlii guoskevaš fága, mii ii leat oahpahusfága. Váldodeaddu galgá leat álgooahpahus. Masteroahpuin joatkin goalmmát oahppojagi maŋŋá sáhttá buhttet ovtta oahpahusfága. Njealjijagáš oahpaheaddjeoahpu 5.-10. dássi doallá sisttis dábálaččat unnimusat golbma oahpahusfága, main unnimusat guovtti fágas leat 60 oahppočuoggá goappásge. Ovtta oahpahusfága sáhttá buhttet ovttastumiin, mas lea okta 30 oahppočuoggá oahpahusfága ja 30 oahppočuoggá skuvlarelevánta fága. Masteroahpuin joatkin goalmmát oahppojagi maŋŋá sáhttá buhttet ovtta oahpahusfága. (2) Geatnegahtton fágat, fágaid ja hárjehallanoahpahusa viidodat Goappaš oahpuin galgá hárjehallanoahppu doallat sisttis bagadallama ja árvvoštallama buot oahppojagiin. Hárjehallanoahppu lea integrerejuvvon oassin buot oahppofágain. Hárjehallanoahpu viidodat lea unnimusat 100 beaivvi njealji jagis; unnimusat 80 beaivvi golmma vuosttaš oahppojagi, unnimusat 20 beaivvi maŋemus oahppojagi. Hárjehallanoahppu čađahuvvo vuođđoskuvllas ja juhkkojuvvo sihke vuolit ja alit ahkeluohkáide dan oahpposuorggis, masa oahppu gealbudahttá. Hárjehallanoahpus galgá ¶
leat progrešuvdna ja heivehuvvot studeanttaid válljenfágaide buot oahppojagiin ja čadnojuvvot iešguđetlágan skuvladoaimmaide. Hárjehallanoahpu lágideapmi berre speadjalastit miehtásámi perspektiivvaid ja čađahuvvot unnimusat guovtti Davviriikka skuvllain. Buot oahpahusfágain galgá leat fágadidaktihkka ja leat profešuvdnii gullevaš oahpaheaddjeoahppofágat. Buot oahpahusfágain, skuvlarelevánta fágain ja fáddájoavkkuin galgá dutkan leat vuođđun ja čanastuvvot dutkanaktiivvalaš fágabirrasiidda. Bachelorbargu lea geatnegahtton goalmmát oahppojagi. Barggu viidodat lea 15 oahppočuoggá pedagogihka ja oahppimáhtu oahppoollisvuođas. Dieđateoriija ja –metodat galget čadnojuvvot bachelorbargui. Bachelorbargu galgá profešuvdnii gullevaš ja temáhtalaččat čatnasit pedagogihkkii ja oahppimáhttui ja/dahje eará fágaid. Barggus berre leat sámi perspektiiva dahje álgoálbmotperspektiiva. Vuođđoskuvlaoahpaheaddjeoahpu 1.-7. dásis leat geatnegahtton fágan pedagogihkka ja oahppimáhttu 60 oahppočuoggá, matematihkka 30 oahppočuoggá ja sámegiella 30 oahppočuoggá. Vuođđoskuvlaoahpaheaddjeoahpu 5.-10. dásis leat geatnegahtton fágan pedagogihkka ja oahppimáhttu 60 oahppočuoggá ja sámegiella 30 oahppočuoggá. Oahpaheaddjioahppoinstitušuvnnat galget lágidit dili, vai studeanttat besset váldit riikkaidgaskasaš lohkanbaji 4-jagáš vuođđoskuvlaoahpaheaddjeoahpus. (3) Oahpuid lágideapmi Vuođđoskuvlaoahpaheaddjeoahpu 1.-7. dássi: 1.- 3. oahppojahki: -Hárjehallanoahppu -Pedagogihkka ja oahppimáhttu 60 oahppočuoggá (juhkkojuvvo dábálaččat 15+15+30) -Matematihkka 30 oahppočuoggá -Sámegiella 30 oahppočuoggá (álggahuvvo dábálaččat vuosttaš oahppojagi) -Oahpahusfága 60 oahppočuoggá ( dábálaččat 30+30 oč.,main vejolaččat okta lea leat skuvlarelevánta fága) 4.oahppojahki: -Hárjehallanoahppu -Oahpahusfága 60 oahppočuoggá, dahje guokte 30 oč. fága, nubbi sáhttá leat 30 oč. skuvlarelevánta fága. Vuođđoskuvlaoahpaheaddjeoahpu 5. -10. dássi: 1.- 3. oahppojahki: -Hárjehallanoahppu -Pedagogihkka ja oahppimáhttu 60 oahppočuoggá (juhkkojuvvo dábálaččat 15 +15+30) -Sámegiella 30 oahppočuoggá (álggahuvvo dábálaččat vuosttaš oahppojagi) Oahpahusfága 90 oahppočuoggá (dábálaččat 60+30, main okta lea skuvlarelevánta fága) ¶
4.oahppojahki: -Hárjehallanoahppu -Oahpahusfága 60 oahppočuoggá, dahje guokte 30 oč. fága, nubbi sáhttá leat 30 oč. skuvlarelevánta fága. Mearkkašumit § 3 a) Sirdašuvvan oahppoinstitušuvnnas nubbái ja internašunaliseren Lávdegotti árvvoštallan Lávdegoddi evttoha sámi vuođđoskuvlaoahpaheaddjeohppui dávgasut fágajuogu go našunála vuođđoskuvlaoahpaheaddjeoahpus. Dan sadjái go mearridit fágajuogu golmma oassái: 1.-2. oahppojahkái ja 3. ja 4. oahppojahkái, evttoha sámi lávdegoddi guokte oasi: 1.-3. oahppojahki ja 4. oahppojahki. Sámi oahpaheaddjeoahpus leat studeantajoavkkut smávvát. Lea dárbbašlaš organiseret fágajuogu dávggasin, iige čatnat ovtta oahppojagi seamma čavgadit go našunála láhkaásahusas, vai bastá doaibmat beaktilit ja fállat oahpahusfágaid buriin fágalaš govdodagain. Lávdegotti ággan lea "go pedagogihkas ja oahppimáhtus oktan hárjehallamiin, ja buot eará fágain, lea oahpahus sámegillii ja lea sámi perspektiiva”. Lávdegotti mielas dárbbašuvvojit golbma jotkkolaš oahppojagi, vai studeanttat ohppet doarvái bures sámegiela ja oahpu sisdoalu. Dávgasis organiseren maiddái buorida vejolašvuođaid čuovvut ja ieš oassálastit allaskuvlla dutkan- ja ovddidanbargguide. Lávdegoddi evttoha maiddái organiseret hárjehallanoahpu nuppe ládje go našunála láhkaásahusas. Dát čatnasa muhtin muddui fágaid juohkimii, geahča ovdalis. Hárjehallan šaddá dávgasut, go 80 beaivvi hárjehallama váldá golmma vuosttaš oahppojagi ja 20 beaivvi maŋemus oahppojagi. Lávdegoddi evttoha hárjehallanoahpu lágidit nu, ahte dat speadjalastá miehtásámi perspektiivva ja čađahuvvo unnimusat guovtti Davviriikka skuvllain. Departemeantta árvvoštallan Departemeanta doarju lávdegotti árvvoštallamiid earret evttohusa ahte čađahit hárjehallama unnimusat guovtti Davviriikka skuvllain. Departemeanttas ii leat láhkavuođđu geatnegahttit eará riikkaid fállat hárjehallama. Dát ii almmatge hehtte Sámi allaskuvlla hukset hárjehallanovttasbargošiehtadusaid rastá riikkarájiid. Departemeantta evttohus boahtá ovdan láhkaásahusevttohusas, mii lea mielddusin. b) Dárogiella geatnegahtton vuođđoskuvlaoahpaheaddjeoahpu 1. – 7. dásis Lávdegotti árvvoštallan Sámi rámmaplánalávdegoddi evttoha ahte dárogiella ii leat geatnegahtton fágan 1. – 7. dási vuođđoskuvlaoahpaheaddjeoahpus. Lávdegoddi čállá: " Jus sámi oahpaheaddjeoahpus galget leat golbma geatnegahtton fága, de 1.- 7. dási studeanttaide báhcet válljenvejolašvuohtan dušše 90 oahppočuoggá. Váikkuhussan lea, ahte gáržžes válljenmunni ii govčča skuvllaid dárbbu, mii guoská oahpahusfágaid fágalaš govdodahkii. Lávdegotti mielas sáhttet studeanttat, geat háliidit oahpahit dárogiela fágan dahje eará Davviriikkaid váldogielaid, váldit dárogiela válljejuvvon oahpahusfágan. Departemeantta árvvoštallan: ¶
Departemeantta mielas lea dárbbašlaš gáibidit 30 oahppočuoggá dárogiela geatnegahtton fágan 1. – 7. dási vuođđoskuvlaoahpaheaddjeoahpus. Mánát, geain lea sámegiella vuosttašdahje nubbingiellan, galget oahppat dárogiela oahpahuslága mearrádusaid § 2.3 vuođul. Dan dihtii galget oahpaheaddjit, geat oahpahit sámi hálddašanguovllu skuvllain, leat gelbbolaččat oahpahit dárogiela sámemánáide. Almmá dákkár gelbbolašvuođa haga leat sin bargovejolašvuođat gáržžiduvvon. Jus dárogiella ii leat geatnegahtton fágan Sámi allaskuvlla oahpaheaddjeoahpus, de lassána hástalus oažžut gelbbolaš oahpaheddjiid sámi skuvllaide. Departemeanta oaidná lávdegotti ákka ahte geatnegahtton dárogiellafága gáržžida válljenfágaid, muhto oaivvilda dehálabbon, ahte buot sámi vuođđoskuvlaoahpaheaddjit ožžot gelbbolašvuođa oahpahit sihke dáčča ja sámi skuvllas, ja bastet oahpahit dárogiela sámi mánáide. Departemeantta evttohus boahtá ovdán láhkaásahusevttohusa mielddusteavsttas. c) Geatnegahtton fágat vuođđoskuvlaoahpaheaddjeoahpu 5. – 10. dásis Lávdegotti árvvoštallan Sámi rámmaplánalávdegoddi evttoha sámegiela 30 oahppočuoggá geatnegahtton fágan 5. – 10. dásis. Lávdegoddi ákkastallá, ahte dát oahpaheaddjit galget oahpahit sámegillii iežaset fágain. Lávdegoddi čállá viidáset: "Seamma ládje go Stuoradiggediedáhus nr. 11 (2008-2009) ákkastallá dárogiellafága mávssolašvuođa našunála oahpaheaddjeoahpus, man mielde dárogiellafága galgá fuolahit vuođđogálggaid, de háliida sámi rámmaplánalávdegoddi čalmmustahttit sámegiela sajádaga sámi vuođđoskuvlaoahpaheaddjeoahpus. Sámegiella galgá nannet sámi ohppiid vuođđogálggaid lohkamis, čállimis ja njálmmálaš ovdanbuktimis. Lávdegoddi evttoha, ahte dábálaččat sámegiela fága (30 oč.) álggahuvvo vuosttaš oahppojagi. Lávdegotti jođiheaddji lea maŋŋil čilgen lasi ja čujuhan ahte sámegiella dárbbaša nannosit sihkkarastima go dárogiella, dan dihtii go sámegiella lea áitojuvvon álgoálbmot- ja unnitlogugiella. Čujuhuvvo Ođastusa 97 (O97S) árvvoštallamii. Das gávnnahuvvui ahte sámegiela oahpahus nuoraidskuvladásis lea rašes dilis sámegiela hálddašanguovllus. Sivvan lea earret eará go skuvllain váilot sámegielat fágaoahpaheaddjit dahje oahpaheaddjit, geat leat gelbbolaččat oahpahit sámegillii iešguđetge fágain, vaikko ohppiin lea vuoigatvuohta oažžut oahpahusa sámegielas. Cuigejuvvo dasa ahte dárbbašuvvojit nannosit doaibmabijut, maiguin oččodit eambbo sámegielat fágaoahpaheddjiid gokčat dáid dárbbuid. Erenoamáš dárbbašlaš lea 5.-10. dási oahpaheddjiide addit gelbbolašvuođa oahpahit sámegillii buot fágain ja ovddidit sámegielat fágaterminologiija ja resurssaid ja oahpponeavvuid. Lávdegoddi digaštalai vejolašvuođa mearridit sámegiela geatnegahtton 60 oahppočuoggá fágan, muhto árvvoštalai ahte fágačoakkáhusas dárbbašuvvo fágalaš govdodat, ja nu mearridii lávdegoddi ahte 30 oahppočuoggá leat doarvái. Departemeantta árvvoštallan Stuoradiggedieđahusas nr. 11 (2008-2009) Læreren – rollen og utdanningen ( Oahpaheaddji –rolla ja oahppu ) geažuhuvvui ahte departemeanta sirdá válddi Sámi allaskuvlii hábmet ođđa oahpaheaddjeoahpu struktuvrra ja lágideami, muhto seammás galgá dát čuovvut našunála bajimus mearrádusrámmaid. Evttohus, ahte sámegiella 30 oahppočuoggá lea geatnegahtton fágan 5. – 10. dási vuođđoskuvlaoahpaheaddjeoahpus, rihkku prinsihpa ahte dán dásis eai leat geatnegahtton fágat, earret go 60 oahppočuoggá pedagogihkka ja oahppimáhttu. ¶
Departemeanta lea ovttamielalaš lávdegottiin, ahte studeanttaid sámegiela giellaoahpalaš gelbbolašvuođa, terminologiija ja terminologiija ovddideami berre nannet, vai sii bastet oahpahit sámegillii iežaset fágain. Departemeanta čujuha Sisaváldinláhkaásahusa mearrádusaide, mat eaktudit sámegiela gelbbolašvuođa beassat sámi oahpaheaddjeohppui. Eaktun beassat sámi vuođđoskuvlaoahpaheaddjeohppui lea, ahte studeanttain lea dohkálaš fágalaš dássi sámegielas. Departemeantta beroštupmi lea ahte sámi vuođđoskuvlaoahpaheaddjeoahpu studeanttain galgá leat seammá válljenmunni ja seammalágan fágalaš čiekŋudangáibádusat go našunála oahpaheaddjeoahpus. Jus mearrida 30 oahppočuoggá ovtta geatnegahtton fágii, mainna álgá vuosttaš oahppojagi, de gáržžida válljenvejolašvuođa ja nu maid vejolašvuođa fágalaš govdodahkii ja čiekŋudeapmái. Studeanttain, geat váldet 5. – 10. dási oahpaheaddjeoahpu, leat dábálaččat golbma oahpahusfága, ja nuoraidskuvladásis gáibiduvvo unnimusat 60 oahppočuoggá oahppu máŋgga oahpahusfágas go galgá oahpahit dáin fágain. Lea erenoamáš dehálaš ahte sámi vuođđoskuvlla oahpaheddjiin lea fágalaš govdodat earret eará danne, go sámeguovlluid skuvllat leat oalle smávvát. Viidáset dieđiha St. dieđáhus nr. 11 (2008-2009) ahte "fágalaš gelbbolašvuohta boahtteáiggis čatnasa eambbo oahpaheapmái iige duššefal virgádeapmái" . Departemeanttas ipmirdit, ahte lávdegoddi lea vihkkedallan guokte vejolašvuođa: nuppi bealis vejolašvuođa fágalaš čiekŋudeapmái ja fágalaš govdodahkii ja nuppi bealis dárbbu nannet sámegiela oahpahusa, terminologiija ja terminologiija ovddideami. Departemeantta oaidná, man váttis vihkkedallan dát lea, muhto hástala allaskuvlla guorahallat oahpahusa organiserema vai goappaš beliid sáhttá váldit vuhtii. Departemeanta evttoha, ahte dan seammás go bargá fágalaš njuolggadusaiguin ja fágaplánaiguin, main áigemearri lea ođđajagemánu 20. beaivi, de várre maiddái dili bargat fágaid organiseremiin, vai dárbbašlaš giella- ja terminologiija oahpahusa sáhttá integreret iešguđetge fágaovttadahkii. Departemeanta vállje sáddet gulaskuddamii 5. – 10. dási vuođđoskuvlaoahpaheaddjeoahpu mearrádusevttohusa, mii geatnegahtton fágaid dáfus čuovvu našunála oahpu. Almmatge dáhttut sakka deattuhit njuolggadusbarggu bohtosiid, ja nu maiddái dán oassái gullevaš gulaskuddancealkámušaid, ovdalgo mearriduvvo loahpalaččat. Departemeantta evttohus boahtá ovdán láhkaásahusevttohusa mielddusteavsttas. d) Bahcelorbargu Lávdegotti árvvoštallan Sámi rámmaplánalávdegoddi oaivvilda bachelorbarggu galgat speadjalastit sámi dahje álgoálbmotperspektiivva. Ákkastallama vuođuštussan daddjo, ahte studeanttaide lea dehálaš oažžut gelbbolašvuođa sápmelaččaid ja álgoálbmogiid mihtilmas oahpahus- ja oahppanvugiin ja máhttit reflekteret dáid oahpus ja geavatlaš barggus. Departemeantta árvvoštallan Departemeanta doarju lávdegotti evttohusa ahte bachelorbarggu galgat speadjalastit sámi dahje álgoálbmotperspektiivva. e) Gelbbolašvuođaláhkaásahus Lávdegotti árvvoštallan ¶
Lávdegoddi evttoha rievdadit Gelbbolašvuođaláhkaásahusa (Kompetanseforskriften), (Oahpahuslága láhkaásahusa § 14) nu, ahte go oahpaheaddji virgáduvvo nuoraidskuvladásis sámegiellafága oahpaheaddjin, galgá sus leat unnimusat 60 oahppočuoggá relevánta fágaoahppu. Departemeantta árvvoštallan Departemeanta váldá dán árvalusa vuhtii, go árvvoštallá gelbbolašvuođaláhkaásahusa rievdadeami. § 4 NAŠUNÁLA NJUOLGGADUSAT, PROGRÁMMAPLÁNAT JA INDIKÁHTORAT ¶
Lávdegotti láhkaásahusevttohus Láhkaásahusa, našunála ja sámi njuolggadusaid vuođul, galget oahppoinstitušuvnnat ráhkadit sámi vuođđoskuvlaoahpaheaddjeoahpuid prográmmaplánaid. Prográmmaplánat mearridit fágalaš sisdoalu, hárjehallanoahpu, organiserema, bargovugiid ja árvvoštallanortnegiid. Institušuvnna stivra dohkkeha prográmmaplána. Mearkkašumit § 4 Lávdegotti árvvoštallan Lávdegottis eai leat mearkkašumit evttohussii. Departemeantta árvvoštallan Dajaldagaid vuođđun 4. paragráfas lea, ahte evttohuvvon láhkaásahus gusto eanet institušuvnnaide go Sámi allaskuvlii. Go lea nu, ahte departemeanta sádde gulaskuddamii evttohusa, mas doaibmaviidodat lea sámi vuođđoskuvlaoahpaheaddjeoahppu, man Sámi allaskuvla lágida, de evttohit ahte láhkaásahusevttohusa dajaldagat leat dan ektui. Departemeantta dáhttu mearkkašit ahte ráhkaduvvojit našunála njuolggadusat vuođđoskuvlaoahpaheaddjeoahpuide ja indikáhtorat, maiguin ođđa oahpaheaddjeoahppu dovdojuvvo. Oahppoinstitušuvnnaid prográmmaplánat, mat gustojit dáidda oahpuide, galget čuovvut našunála njuolggadusaid. Departemeanta árvvoštallá dárbbašlažžan maiddái Sámi allaskuvlla fátmmastit našunála njuolggadusaide dain vuođđoskuvlaoahpaheaddjeoahpu fágain, mat eai leat sámi (sámi duodji, sámegiella). Sámi allaskuvla galgá oahpahit oahpaheddjiid, geat leat gelbbolaččat oahpahit sihke sámi ja dáru vuođđoskuvllain. Sámi vuođđoskuvlaoahpaheaddjeoahpus, man Sámi allaskuvla fállá, gáibiduvvojit seammalágan vuođđorievdadusat go našunála oahpaheaddjeoahpus. Gáibádussan leat earret eará buorebut oktiiheivehit teoriija ja geavatlaš barggu, dutkančanastumi, oahppoprográmmaid progrešuvnna ja profešuvdnii ráhkkaneami jeavddalaččat. Njuolggadusat galget almmatge heivehuvvot vai gokčet sámi vuođđoskuvlaoahpaheaddjeoahpu doaibmaguovllu dárbbuid. ¶
Friddjen ¶
Lávdegotti láhkaásahusevttohus Eksámen dahje geahččaleapmi, mii ii leat čađahuvvon vuođđoskuvlaoahpu oassin, sáhttá leat vuođđun friddjet eksámenis, geahča universitehta ja allaskuvlalága § 3-5. Oahppu mii sáhttá leat friddjema vuođđun, galgá leat jogo fága, mii vástida skuvlafága dahje fága mas lea ¶
relevánsa vuođđoskuvlla oahpaheaddjebargui, geahča § 1, ja berre fátmmastit fágadidaktihka ja hárjehallanoahpu. Studeanta galgá maiddái sáhttit duođaštit sámegielat gelbbolašvuođa fágas. Sámi oahpaheaddjeoahpu studeanttat, geat váldet dárogielas 30 oahppočuoggá, friddjejuvvojit nuppis dáin guovtti dárogiela suopmana geahččaleamis. Sii geat váldet 60 oahppočuoggá dárogiela, eai friddjejuvvo dákkár geahččaleamis. Lávdegotti árvvoštallan Lávdegoddi lea evttohan ovdalis namuhuvvon friddjenmearrádusaid almma dárkilut čilgemiin. Departemeantta árvvoštallan Departemeanta imaštallá friddjema gáržžideami nuppi dáin dárogiela suopmaniin, ja árvvoštallá našunála láhkaásahusa addit viidát vejolašvuođaid. Allaskuvllas lea almmatge vejolašvuohta ráhkadit báikkálaš mearrádusaid. Departemeanta lea dattege ovttamielalaš sámi rámmaplánalávdegottiin das, ahte friddjema eaktun galgá leat duođaštuvvon sámegielalaš gelbbolašvuohta. Departemeantta evttohus boahtá ovdán láhkaásahusevttohusa mielddusteavsttas. § 6 FÁPMUIBOAHTIN JA GASKABODDOSAŠ NJUOLGGADUSAT ¶
Lávdegotti láhkaásahusevttohus Láhkaásahus lea fámus njukčamánu 1. beaivvi 2010 rájes ja gusto 2010-2011 oahppojagi sisaváldimii. Studeanttain, geat čuvvot ovddeš rámmaplánaid, lea vuoigatvuohta váldit eksámena dáid vuođul gitta borgemánu 1. beaivái 2015. Dán dáhtona rájes ii leat šat fámus juovlamánu 13. beaivvi 2005 addojuvvon dábálášoahpaheaddjeoahpu rámmaplána láhkaásahus. Lávdegotti árvvoštallan Lávdegoddi čujuha ahte čavčča 2009 dábálašoahpaheaddjeohppui álgán studeanttat leat maŋemuččat, geat váldojuvvojedje sisa ja plána mielde sii gerget 2013 giđa. Vásáhusat leat čájehan ahte muhtin studeanttat dárbbašit guhkit oahppoáiggi iešguđetlágan sivaid dihtii. Rámmaplánalávdegoddi lea dán váldán vuhtii ja bidjan 1.08. 2015 maŋemus áigemearrin čađahit eksámena ovddeš rámmaplánaid vuođul. Departemeantta árvvoštallan Departemeanta čujuha našunála lávdegotti evttohussii. Dat evttohus lea áibbas ovttalágan dáinna, earret maŋemus áigemeari čađahit eksámena ovddeš rámmaplánaid vuođul. Departemeanta navdá dán oasi šaddan fuomáškeahttá boastut, ja áigemearri berre leat seamma go našunála láhkaevttohusas, namalassii 31.12.2015. Departemeantta evttohus boahtá ovdán láhkaásahusevttohusa mielddusteavsttas. ¶
Sámegiela čiekŋudeapmi lea huksejuvvon seamma fágalaš vuođu ja seamma árvovuođu ala go sámegielfága. Oahpahus galgá láhčit dilálašvuođaid fágalaš čiekŋudeapmái ja leat veahkkin ovdánahttit identitehta, ainovdánahttit gielalaš ja kultuvrralaš gelbbolašvuođa sámegielas ja movttiidahttit gulahallat ja ovttasbargat rastá giellarájiid Sámis. Dát mearkkaša hálddašit giela iešguđetlágan arenain, dovdat iežas giela ja ipmirdit ahte giella adno iešguđetládje iešguđetlágan dilálašvuođain. Ipmárdusa bokte das movt servodatnuppástusat váikkuhit sámegillii, galgá čiekŋudanfága arvvosmahttit beroštumi gillii ja gielladikšumii ja movttiidahttit ja addit oahppái eambbo iešluohttámuša geavahit giela aktiivvalaččat. ¶
Viiddis gielalaš ja kultuvrralaš gelbbolašvuohta sáhttá váikkuhit dasa ahte oahppit buorebut máhttet servvoštallat sihke iežas ja eará kultuvrra olbmuiguin rabasvuođain, gierdilvuođain ja árvvusatnimiin. Ipmirdit earáid ságaid ja máhttit ovdanbuktit iežas oaiviliid lea deaŧalaš oassi ovttaskas olbmo giellagelbbolašvuođas. Ođđaáigásaš servodagas lea dárbbašlaš máhttit hálddašit iešguđet mediaid ja teavsttaid main leat ollu iešguđetlágan oasit biddjon oktii, nugo čála, jietna ja govva ja seammás oaidnit oktavuođaid giela ja árbemáhtu gaskkas. Sámegiela čiekŋudeapmi galgá leat njálmmálaš ja čálalaš gulahallama arenan iešguđet mediaid geavahemiin. ¶
Sámegiela čiekŋudeapmi galgá ainovdánahttit ohppiid njálmmálaš ja čálalaš gálggaid, movttiidahttit lohkat ja buvttadit teavsttaid ja geavatlaččat ja hutkkálaččat geavahit giela máŋggagielalaš servodagas. Bargu iešguđetlágan teavsttaiguin ja iešguđetlágan gulahallanvugiiguin galgá ovddidit kritihkalaš jurddašeami, estehtalaš dovdaga ja návcca dádjadit ođđaáigásaš mediaduohtavuođas. Fága galgá ovddidit ipmárdusa ja kritihkalaš árvvoštallama iežas giellaovdáneamis ja dahkat ohppiid diđolaš oasseváldin iežaset oahppanproseassas. ¶
Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan. ¶
Bajilgovva váldoosiin: ¶
Jahkeceahkki Váldooasit ¶
8.-10. Guorahallat giela geavahusas Giella ja gulahallan ¶
Váldosuorgi guorahallat giela geavahusas válddaha oktavuođa gaskkal giellavuogádaga ja giellageavahusa. Váldosuorgái gullá guorahallat sámegiela, mas guovddáš oasit leat iežas giellageavaheapmi, dálá áiggi giella ja movt giella geavahuvvo iešguđet dilálašvuođain ja konteavsttain. Dása gullá maid geahččat gielaid komparatiiva čalmmiiguin, movt sámegiella nuppástuvvá áiggi mielde ja movt mediat váikkuhit sámegiela. Jorgaleapmi ja dulkon gaskkal sámegiela ja eará gielaid gullá maid váldosuorgái. ¶
Váldosuorgi giella ja gulahallan galgá ainovdánahttit njálmmálaš ja čálalaš gulahallama, lohkan- ja čállingelbbolašvuođa. Váldosuorggi guovddážis lea ipmirdit, árvvoštallat ja smiehttat njálmmálaš ja čálalaš ovdanbuktinhámiid ja ieš ráhkadit ja ovdanbuktit iešguđetlágan teavsttaid. Dat sisttisdoallá máŋggabealat teavsttaid main jietna, čála ja govat ovttas duddjojit ollislaš oaivila. Váldosuorgái gullet ovdanbuktinhámit nugo girjjit, teáhter, filmmat, aviissat, musihkkavideot ja ođđa digitála ovdanbuktinhámit. ¶
Diibmolohku lea almmuhuvvon 60-minuvtta ovttadahkan. ¶
NUORAIDCEAHKKI ¶
8.-10. jahkecehkiin: 227 diimmu ¶
Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Sámegiela čiekŋudeamis ipmirduvvojit vuođđogálggat ná: ¶
Máhttit njálmmálaččat ovdanbuktit sámegiela čiekŋudeamis mearkkaša máhttit guldalit, hupmat ja árvvoštallat ságastallamiid osiid máŋggabealat ságastallandilálašvuođas. Dan ferte máhttit go galgá gulahallat earáiguin sihke servvoštallamis, bargoeallimis ja almmolaš eallimis. Hupman ja guldaleapmi leat olmmošlaš vuođđodoaimmat mat ovdánit systemáhtalaš oahpahemiin iešguđetlágan njálmmálaš šáŋraid ja doaimmaid bokte. ¶
Máhttit čálalaččat ovdanbuktit sámegiela čiekŋudeamis mearkkaša máhttit ovdanbuktit jurdagiiddis iešguđetlágan šáŋrain ja ollu teakstahámiid siskkobealde. Čálalašvuohta servodagas lassána, earenoamážit digitála gulahallanvugiid ovdáneami geažil. Gáibádus hálddašit čálalaš ovdanbuktima iešguđet šáŋrain lea sturron. Čállin lea vuohki ovdánahttit ja hábmet fuomášumiid ja jurdagiid, muhto maid gulahallanmálle ja oahppanvuohki. ¶
Máhttit lohkat sámegiela čiekŋudeamis lea oassi praktihkalaš giellagelbbolašvuođas ja mielddisbuktá ahte máhttá lohkat ipmárdusain, guorahallat ja smiehttat ain eanet gáibideaddji teavsttaid. Lohkan ovdánahttá kulturipmárdusa ja addá vásáhusaid ja vejolašvuođa ipmirdit iežas ja servodaga. ¶
Máhttit rehkenastit sámegiela čiekŋudeamis mearkkaša oppalaš doabaovdánahttin, resoneren ja váttisvuođaid čoavdin. Dat sisttisdoallá ipmárdusa hámis, vuogádagas ja komposišuvnnas. Ipmirdandihte máŋggabealat teavsttaid ja áššeprosa lea deaŧalaš bargat gráfalaš ovdanbuktimiiguin, tabeallaiguin ja statistihkain. ¶
Máhttit geavahit digitála reaidduid sámegiela čiekŋudeamis lea dárbbašlaš jus galgá hálddašit máŋggabealat teakstahámiid ja ovdanbuktimiid. Dát rahpá ođđa oahppanarenaid ja addá ođđa vejolašvuođaid lohkan- ja čállinoahpahusas, teavsttaid ráhkadeamis, komponeremis ja divodeamis. Dán oktavuođas lea deaŧalaš ovdánahttit kritihkalaš árvvoštallandáiddu ja diđolaš gáldogeavaheami. Digitála reaidduid geavaheapmi sáhttá maid doarjut ja ovdánahttit ohppiid gulahallangálggaid ja ovdanbuktimiid. ¶
Fága gelbbolašvuođamihttomearit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Loahppaárvvoštallama mearrádusat: ¶
Jahkeceahkki Vuohki ¶
10. jahkeceahkki Oahppit galget oažžut ovtta oppalašárvosáni. ¶
Jahkeceahkki Vuohki ¶
10. jahkeceahkki Oahppit sáhttet vuorbáduvvot njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jahkeceahkki Vuohki ¶
10. jahkeceahkki Geahča rávisolbmuid vuođđoskuvlaoahpahusa gustovaš ortnega. ¶
Árvvoštallama oppalaš mearrádusat leat oahpahuslága láhkaásahusas. ¶
Sámit leat okta álbmot vaikko orrot iešguđet riikkas, ja giella čatná sámiid oktii riikarájiid rastá. Sámegiella lea nanu sámi kulturguoddi ja sisttisdoallá oktasaš árvvuid, vásáhusaid ja máhtu. Sámegiella lea almmolaš giella Norggas, Ruoŧas ja Suomas ja lea ulbmil ahte sámegiella galgá bisuhuvvot ja ainovdánahttot boahtte buolvvaide. Seammás lea sámegiella unnitlogugiella Norggas, Ruoŧas, Suomas ja Ruoššas, ja gielladilli ja sámegiela eavttut eai leat ovttaláganat iešguđet guovlluin Sámis. Muhtin sámi servodagain lea sámegiella eanetlogu giella, muhto eará sámi servodagain lea sámegiella unnitlogugiella. ¶
Oahpahus sámegielas galgá leat mielde lahttudit mánáid ja nuoraid sámi kultuvrii ja servodateallimii, ja kulturipmárdus, gulahallan, oahppahábmen ja identitehtaovdánahttin leat guovddážis oahpaheamis. Oahpahus mii ovddida positiivvalaš guottuid sámegillii ja mii vuhtiiváldá dan máŋggalágan giella- ja kulturvalljivuođa maid sámi oahppit vásihit, addá ohppiide máŋggagielalaš ja -kultuvrralaš gelbbolašvuođa ja gielalaš iešluohttámuša ja vuođu aktiivvalaš servodatoassálastimii ja eallinagioahppamii. Buorre sámegielgelbbolašvuohta addá vejolašvuođaid válljet oahpu ja barggu. ¶
Fága sámegiella vuosttašgiellan galgá ovttas dárogielfágain bidjat vuođu ohppiid guovttegielalašvuođa ovdánahttimii, ja leat mielde addime ovttaskas oahppái máhtu, movtta ja oadjebasvuođa seailluhit, nannet ja ovdánahttit gielas sihke njálmmálaččat ja čálalaččat. Deattuhettiin sámi kultuvrra guovddáš árvvuid, sáhttá fága maid čujuhit mainnalágiin sámi árvvuid sáhttá heivehit ja ainovdánahttit ođđa dilálašvuođaide ja rievdi áigái. Diehtu eará eamiálbmogiid ja kultuvrraid birra váikkuha dasa ahte olmmoš buorebut ipmirda ja árvvusatná earáid, ja maid dasa ahte buorebut ipmirda iežas kultuvrra. ¶
Oahppit galget, aktiivvalaš giellageavaheami bokte beassat vásihit, hutkat ja bargat kreatiivvalaččat ja ovdánahttit iežaset estehtalaš beliid. Fága galgá ovdánahttit ovttaskas oahppi giella- ja teakstagelbbolašvuođa oahppi iežas návccaid vuođul ja movttiidahttit oahppi ovdánahttit buriid oahppanstrategiijaid ja kritihkalaš jurddašeami. Dasa lassin galgá fága movttiidahttit oahppi lohkan- ja čállinhálu ja buriid lohkan- ja čállindábiid ovdánahttit. Sámi girjjálašvuhtii ja iešguđet sámegielaide ja suopmaniidda oahpásnuhttin viiddida ohppiid iežaset ipmárdusa giella- ja kulturvalljivuođas sámi servodagain. ¶
Vai oahppit galget buoremuslági mielde beassat ovdánahttit iežaset sámegielgelbbolašvuođa, de lea deaŧalaš ahte ohppiin lea vejolašvuohta geavahit iešguđet giellaarenaid. Fága sámegiella vuosttašgiellan sáhttá maid leat reaidun eará fágaide. Sámegiel- ja dárogielfágas leat ollu oktasašoasit ja danne lea lagas ovttasbargu dan guovtti fága gaskka deaŧalaš. ¶
Fága váldooasitFága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan. ¶
Fága lea oktasašfága, mii gullá buot joatkkaoahpahusa oahppoprográmmaide. Oahpahusa galgá danin heivehit sierra oahppoprográmmaide vai dat livččii ohppiide nu relevánta go vejolaš. ¶
Sámegiella vuosttašgiellanfágas leat gelbbolašvuođamihttomearit maŋŋel vuođđoskuvlla 2., 4., 7. ja 10. ceahki ja maŋŋel Jo1, Jo2 ja Jo3 joatkkaoahpahusa studerenráhkkanahtti oahppoprográmmaid. ¶
Fidnofágalaš oahppoprográmmain lea diibmolohku sámegielfágas Jo1:as ja Jo2:is unnit go Jo1 studerenráhkkanahtti oahppoprográmmas. Gelbbolašvuođamihttomearit mat leat merkejuvvon násttiin* Jo1:as eai guoskka ohppiide geat čuvvot fidnofágalaš oahppoprográmmaid. ¶
Bajilgovva váldoosiin: ¶
Jahke-ceahkki Váldooasit ¶
1-10. Jo1-Jo3 Njálmmálaš gulahallan Čálalaš gulahallan Árbevirolaš máhttu Giella geavahusas ¶
Njálmmálaš gulahallan váldooasis lea guldaleapmi ja hupman guovddážis. Sámegiela hupmat máksá gulahallat njálmmálaččat go oassálastá aktiivvalaččat earáiguin máŋgga ja iešguđetlágan arenain. Dát ovdána stoagadettiin, muosáhettiin, oahpadettiin, ovdanbuvttidettiin ja ovttastaladettiin earáiguin. Go váldet atnui ođđa ja iešguđetlágan mediaid, de lassánit gielalaš hivvodagat fágaid ja fáttáid rastá. Dán váldooassái gullá maid ovdánahttit dulkongelbbolašvuođa. ¶
Čálalaš gulahallan váldooasis lea lohkan ja čállin guovddážis ja mearkkaša dan ahte ipmirdit earáid teavsttaid ja čálalaččat gulahallat earáiguin. Lohkan ja čállin leat buohtalas proseassat oahppamis. Sámegielmáhttu ja teakstaipmárdus ovdána guldalettiin, logadettiin ja čálidettiin, ja girjjálašvuohta lea lunddolaš oassi das. Váldooassái gullá bargat iešguđetlágan teavsttaiguin, čálalaš, govva- ja jietnateavsttaiguin. Dás lea sáhka sihke muosáheamis, kritihkalaš árvvoštallamis, teakstaanalysas ja iežas teakstahábmemis. Girjjálašvuohta addá oktasaš muosáhusaid maid birra ságastit ja maid suokkardit, ja seammás oažžut dieđuid gielaid ja kultuvrraid birra. ¶
Árbevirolaš máhttu váldooasis deattuhuvvo ovdánahttit giela mii guoská árbevirolaš doabageavaheapmái ja dadjanvugiide. Árbevirolaš máhtu fievrredeapmi buolvvas bulvii lea guovddážis. Sámi máinnasteapmi, luođit, lávlagat ja sálmmat, sátnevádjasat ja diiddat leat oasit árbevirolaš máhtus. Váldooassái gullá maid dat makkár doaimmat árvvuin nugo fuolkevuođagullevašvuohta, birgejupmi ja barggu čađa oahppan ledje ja leat dálá áiggis ja ovdalaš áiggis ja movt dát heivehuvvojit ja ainovdánahttojit. ¶
Giella geavahusas váldooasis lea dan birra ahte oažžut máhtu das movt giella doaibmá olbmuid gaskkas. Dása gullá máhttit sámegielaid historjjá, hámi ja ráhkadusa. Giellamáhttu ovdána go geavaha giela, ja giellagelbbolašvuohta nanne ipmárdusa man vuogi mielde giela oahppá. ¶
Diibmolohku lea almmuhuvvon 60-minuvtta ovttadahkan. ¶
MÁNÁIDCEAHKKI ¶
NUORAIDCEAHKKI ¶
Molssaeaktu 1: 335 diimmu, gusto ohppiide geat eai vállje vierisgiela/gielalaš čiekŋudeami ¶
Molssaeaktu 2: 278 diimmu, gusto ohppiide geat válljejit vierisgiela/gielalaš čiekŋudeami ¶
LASÁHUS OPPALAŠ STUDERENGELBBOLAŠVUHTII FIDNOFÁGALAŠ OAHPPOPROGRÁMMAIN ¶
Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Sámegiella vuosttašgielas ipmirduvvojit vuođđogálggat ná: ¶
Má httit njálmmálaččat ovdanbuktit fágas sámegiella vuosttašgiellan lea máhttit guldalit, hupmat ja árvvoštallat ságastallamiid osiid máŋggabealat ságastallandilálašvuođas, ja dan ferte máhttit go galgá gulahallat earáiguin sihke servvoštallamis, bargoeallimis ja almmolaš eallimis. Hupman ja guldaleapmi leat olmmošlaš vuođđodoaimmat mat fágas sámegiella vuosttašgiellan ovdánit systemáhtalaš oahpahemiin iešguđetlágan njálmmálaš šáŋraid ja doaimmaid bokte. ¶
Máhttit čálalaččat ovdanbuktit lea sámegiella vuosttašgiellanfága ovddasvástádus, álgočállinoahpahusa rájes ja miehtá 13 jagi. Čálalašvuohta servodagas lassána, earenoamážit digitála gulahallanvugiid ovdáneami geažil. Gáibádus hálddašit čálalaš ovdanbuktima iešguđet surggiin lea sturron. Čállin lea vuohki ovdánahttit ja hábmet fuomášumiid ja jurdagiid, muhto maid gulahallanmálle ja oahppanvuohki. ¶
Máhttit lohkat sámegiella vuosttašgiellanfágas lea ovdánahttit dekodengálggaid ja dađistaga buoridit lohkanipmárdusa. Lohkat iešguđetlágan šáŋraid teavsttaid iešguđet dásiin ovddida teakstaipmárdusa ja ávkkálaš lohkanstrategiijaid. Kultuvrralaš referánsarámmat mearridit lohkanipmárdusa, seammás go lohkan ovdánahttá gulahallangálggaid ja kulturipmárdusa. ¶
Máhttit rehkenastit sámegiella vuosttašgiellanfágas lea oktan giellagelbbolašvuođainvuođđun doabaovdánahttimii, logihkalaš jurddašeapmái ja váttisvuođaid čoavdimii. Lunddolaš oassin das leat maiddái sámi erenoamáš mihttoovttadagat ja rehkenastinvuogit. Dasa lassin rehkenastingálga ja giellagelbbolašvuohta gáibidit ipmárdusa hámis, vuogádagas ja komposišuvnnas. Dán láhkái rehkenastingálga veahkeha ovdánahttit fágalaš gelbbolašvuođa sámegielas. ¶
Máhttit geavahit digitála reaidduid sámegiella vuosttašgiellanfágas lea dárbbašlaš vai sáhttá hálddašit ođđa teakstahámiid ja ovdanbuktimiid. Dát rahpá ođđa oahppanarenaid ja addá ođđa vejolašvuođaid lohkan- ja čállinoahpahusas, teavsttaid ráhkadeamis, komponeremis ja divodeamis. Dán oktavuođas lea deaŧalaš ovdánahttit kritihkalaš árvvoštallandáiddu ja gáldogeavaheami. Digitála reaiddut addet ođđa vejolašvuođaid geavahit sámi árbevirolaš máhtu ja sáhttet doarjut ja ovdánahttit gulahallangálggaid ja ovdanbuktinvugiid. ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Loahppaárvvoštallama mearrádusat: ¶
Jahkeceahkki Ortnet ¶
10. jahkeceahkki Oahppit galget oažžut guokte oppalašárvosáni, ovtta sámegielas 1 čálalaš ja ovtta sámegielas 1 njálmmálaš. ¶
Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas. ¶
Jahkeceahkki Ortnet ¶
10. jahkeceahkki Oahppit sáhttet vuorbáduvvot sámegiella 1 čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot sámegiella 1 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jo2 fidnofágalaš oahppoprográmmat Oahppit sáhttet vuorbáduvvot sámegiella 1 čálalaš eksámenii. Čálalaš eksámen ráhkaduvvo ja sensurerejuvvo báikkálaččat. Oahppit sáhttet maid vuorbáduvvot sámegiella 1 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jahkeceahkki Ortnet ¶
10. jahkeceahkki Geahča rávisolbmuid vuođđoskuvlaoahpahusa gustovaš ortnega. ¶
Jo2 fidnofágalaš oahppoprográmmat Privatisttat galget váldit sámegiella 1čálalaš ja njálmmálaš eksámena. Čálalaš eksámen ráhkaduvvo ja sensurerejuvvo báikkálaččat. Njálmmálaš eksámen ráhkaduvvo ja sensurerejuvvo báikkálaččat. ¶
Jo3 studerenráhkkanahtti oahppoprográmmat Lasáhus oppalaš studerengelbbolašvuhtii Privatisttat galget váldit sámegiella 1 čálalaš eksámena Jo 3 dásis. Čálalaš eksámen ráhkaduvvo ja sensurerejuvvo guovddáš ásahusain. Lassin galget váldit njálmmálaš eksámena. Njálmmálaš eksámen ráhkaduvvo ja sensurerejuvvo báikkálaččat. ¶
Árvvoštallama oppalaš mearrádusat leat oahpahuslága láhkaásahusas. ¶
Fáddá: Sámi mánáidgárddi huksen. ¶
Báiki: Ája sámi guovddáš ¶
Áigi: Gaskavahku 17.3.2004 bie.18.00. ¶
Čoahkkima prográmma: ¶
Ája sámi guovddáža stivrajođiheaddji Åge B. Pedersen: Makkár plánenbargu lea ¶
Oahppoplána ulbmil ahte oahppit geat lohket sámegiela, galget šaddet guovttegielagin: Mii dasa dárbbašuvvo? ¶
Čoahkkinoasseváldit sáhttet dáđistaga kommenteret ja jearrat. ¶
Bures boahtin. ¶
Bajásšaddanjođiheaddji. ¶
Sámit leat okta álbmot vaikko orrot iešguđet riikkas, ja giella čatná sámiid oktii riikarájiid rastá. Sámegiella lea nanu sámi kulturguoddi ja sisttisdoallá oktasaš árvvuid, vásáhusaid ja máhtu. Sámegiella lea almmolaš giella Norggas, Ruoŧas ja Suomas ja lea ulbmil ahte sámegiella galgá bisuhuvvot ja ainovdánahttot boahtte buolvvaide. Seammás lea sámegiella unnitlogugiella Norggas, Ruoŧas, Suomas ja Ruoššas, ja gielladilli ja sámegiela eavttut eai leat ovttaláganat iešguđet guovlluin Sámis. Muhtin sámi servodagain lea sámegiella eanetlogu giella, muhto eará sámi servodagain lea sámegiella unnitlogugiella. ¶
Oahpahus sámegielas galgá leat mielde lahttudit mánáid ja nuoraid sámi kultuvrii ja servodateallimii, ja kulturipmárdus, gulahallan, oahppahábmen ja identitehtaovdánahttin leat guovddážis oahpaheamis. Oahpahus mii ovddida positiivvalaš guottuid sámegillii ja mii vuhtiiváldá dan máŋggalágan giella- ja kulturvalljivuođa maid sámi oahppit vásihit, addá ohppiide máŋggagielalaš ja -kultuvrralaš gelbbolašvuođa. Buorre sámegielgelbbolašvuohta lea deaŧalaš eaktu dasa ahte oassálastit sámi servodat- ja bargoeallimis ja addá vejolašvuođaid válljet oahpu ja barggu ja maid eallinagioahppama. ¶
Fága sámegiella nubbingiellan galgá ovttas dárogielfágain bidjat vuođu ohppiid doaibmi guovttegielalašvuođa ovdánahttimii, ja leat mielde addime ovttaskas oahppái máhtu, movtta ja oadjebasvuođa válljet sámegiela gulahallangiellan. Deattuhettiin sámi kultuvrra guovddáš árvvuid, sáhttá fága maid čujuhit mainnalágiin sámi árvvuid sáhttá heivehit ja ainovdánahttit ođđa dilálašvuođaide ja rievdi áigái. Diehtu eará eamiálbmogiid ja kultuvrraid birra váikkuha dasa ahte olmmoš buorebut ipmirda ja árvvusatná earáid, ja maid dasa ahte buorebut ipmirda iežas kultuvrra. ¶
Giellamáhttu ja giellaipmárdus ovdána aktiivvalaš giellageavahemiin. Dan dihte lea gulahallan ja olmmošlaš ovttasdoaibman guovddážis fágas ja muosáhusaiguin ja oassálastimiin ovdána oahppi njálmmálaš giella. Fága galgá movttiidahttit oahppi ovdánahttit buriid oahppanstrategiijaid ja kritihkalaš jurddašeami, ja movttiidahttit oahppi lohkan- ja čállinhálu ja buriid lohkan- ja čállindábiid ovdánahttit. Sámi girjjálašvuhtii ja iešguđet sámegielaide ja suopmaniidda oahpásnuhttin viiddida ohppiid iežaset ipmárdusa giella- ja kulturvalljivuođas sámi servodagain. ¶
Ohppiin geain lea sámegiella nubbingiellan, eai leat seammalágan eavttut go oahpahallet giela. Muhtimiin leat sámegielarenat lagasbirrasis, muhto earát eai gula sámegiela earret go oahpahusas. Vai oahppit ovdánahttet sámegielgelbbolašvuođa buoremus lági mielde, de lea deaŧalaš ahte oahppit besset geavahit iešguđetlágan giellaarenaid. Sámegiella nubbingiellanfága sáhttá maid geavahuvvot reaidun eará fágaide vai nanne giellaoahpaheami. Dasa lassin leat sámegiel- ja dárogielfágas ollu oktasašoasit ja danne lea lagas ovttasbargu dan guovtti fága gaskka deaŧalaš. ¶
Fága váldooasitFága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan. ¶
Fága lea oktasašfága, mii gullá buot joatkkaoahpahusa oahppoprográmmaide. Oahpahusa galgá danin heivehit sierra oahppoprográmmaide vai dat livččii ohppiide nu relevánta go vejolaš. ¶
Plána lea juhkkojuvvon 10 dássái. Buot 10 dásis leat juohke váldooasi gullevaš gelbbolašvuođamihttomearit.Bajilgovva váldoosiin: ¶
Dássi Váldooasit ¶
1.- 10. Njálmmálaš gulahallan Čálalaš gulahallan Giella- ja kulturdiđolašvuohta ¶
Njálmmálaš gulahallan váldooasis lea guldaleapmi ja hupman guovddážis. ¶
Sámegiela hupmat máksá gulahallat njálmmálaččat go oassálastá aktiivvalaččat earáiguin. Dát ovdána stoagadettiin, muosáhettiin, oahpadettiin, jurddašettiin, ovdanbuvttidettiin ja ovttastaladettiin earáiguin. Suokkardit ja ovdánahttit gielalaš rollaid repertoara, oahppat ođđa sániid ja doahpagiid dahká ahte oahppi sáhttá ieš sátnádit njálmmálaš teavstta ja albmanahttit iežas oaiviliid ja árvvoštallamiid. Go váldá atnui ođđa ja iešguđetlágan mediaid, de lassánit gielalaš hivvodagat fágaid ja fáttáid rastá. ¶
Dán váldooasis lea sáhka čálalaš gulahallamis, dat mearkkaša lohkat ja čállit sámegillii. Lohkan ja čállin leat buohtalas proseassat ovttaskas oahppi oahppamis. Lea sáhka das ahte ovdánahttit gálgga ipmirdit ja gávdnat oaivila sámegillii čállon teavsttain, ja ieš máhttit hábmet čálalaš teavsttaid sámegillii. Deaivvadit iešguđetlágan teavsttaiguin addá čiekŋudeami ja ipmárdusa mii lea vuođđun ovdánahttit ođđa jurdagiid ja gálgga reflekteredit, dulkot ja árvvoštallat teavsttaid. Lohkan ja guldaleapmi lea čoavdda ođđa muosáhusaide, viiddit sátneriggodahkii ja addá buori vuođu iežas teakstačállimii. ¶
Dán váldooasis lea sáhka das ahte oaidnit čanastaga gaskkal giela ja kultuvrra. Árbevirolaš máhtu fievrredeapmi buolvvas bulvii lea deaŧalaš. Sámi máinnasteapmi, luođit, lávlagat ja sálmmat, diiddat ja sátnevádjasat, čáppagirjjálašvuohta, govva, filbma ja teáhter leat oasit kultuvrras mat gaskkustit máhtu ja árvvuid. Váldooassái gullá máhttu sámi giella- ja girjjálašvuođahistorjjá ja sámegielaid ja suopmaniid birra. Kultuvrralaš gelbbolašvuohta lea diehtit ja árvvus atnit kultuvrralaš ovttaláganvuođaid ja erohusaid sámi servodagain ja daid gaskkas. ¶
Sámegiella nubbingiellan oahppoplána lea huksejuvvon nu ahte leat gelbbolašvuođamihttomearit mat leat juhkkojuvvon 10 dássái. Iešguđet dássi hukse ovddit dásiid ala. Oahppit sáhttet válljet guovtti molssaeavttu gaskkas, sámegiella 2 dahje sámegiella 3 mihttomearijoksama 10. jahkeceahkis, Jo3 studerenráhkanahtti oahppoprográmmain ja Jo2 fidnofágalaš oahppoprográmmain. ¶
Dát molssaeaktu lea jurddašuvvon ohppiide geat ipmirdit veahá sámegiela, muhto eai hálddaš giela. Sii geat válljejit sámegiella 2, galget maŋŋel 10. jahkeceahki leat olahan 1.-7. dási gelbbolašvuođamihttomeriid . Maŋŋel Jo3 studerenráhkkanahtti oahppoprográmmas galget oahppit leat olahan 1.-10. dási gelbbolašvuođamihttomeriid . Oahppit geat čađahit visot 10 dási, sáhttet olahit čálalaš ja njálmmálaš sámegielgelbbolašvuođa, ja sis lea vejolašvuohta joatkit studeret alitoahpus gos sámegiella lea oahpahangiellan. ¶
Dát molssaeaktu lea jurddašuvvon ohppiide geat eai máhte veaháge sámegiela go álget sámegieloahpahusain, ja danin soitet dárbbašit guhkit áiggi čađahit juohke dási. Sii geat válljejit sámegiella 3, galget maŋŋel 10. jahkeceahki leat olahan 1.-4. dási gelbbolašvuođamihttomeriid . Maŋŋel Jo3 studerenráhkkanahtti oahppoprográmmas galget oahppit leat olahan 1.-7. dási gelbbolašvuođamihttomeriid . Ohppiin lea vejolaš válljet sihtet go árvvoštallojuvvot ahte leat joksan sámegiella 2 gelbbolašvuođamihttomeriid vai sámegiella 3 gelbbolašvuođamihttomeriid . Skuvla galgá ohppiide fuomášuhttit dán vejolašvuođa ja movttiidahttit válljet sámegiel 2 loahppaárvvoštallama. Oahppit fertejit maŋemus lihtus válljet molssaeavttu 10. jahkeceahki álggus. ¶
13-jagi skuvlavázzin Ceahkki Gelbbolašvuođa-mihttomearit sámegiella 2 Gelbbolašvuođa-mihttomearit sámegiella 3 ¶
Vuođđoskuvla Maŋŋel 10. jahkeceahki Dássi 1-7 Dássi 1-4 ¶
Studeren-ráhkkanahtti oahppoprográmmat Maŋŋel Jo1 Dássi 1-8 Dássi 1-5 ¶
Fidnofágalaš oahppoprográmmat Maŋŋel Jo2 Dássi 1-8-* Dássi 1-5 ¶
Maŋŋel lasáhusa oppalaš studeren-gelbbolašvuhtii Dássi 1-10 Dássi 1-7 ¶
*Fidnofágalaš oahppoprográmmain lea Jo1 ja Jo2 diibmolohku unnit go Jo1 studerenráhkkanahtti oahppoprográmmain. Gelbbolašvuođamihttomearit mat leat merkejuvvon násttiin * 8. dásis, eai gusto fidnofágalaš oahppoprográmmaid ohppiide. ¶
Diibmolohku lea almmuhuvvon 60-minuvtta ovttadahkan. ¶
MÁNÁIDCEAHKKI ¶
1.-7. jahkecehkiin: 570 diimmu ¶
NUORAIDCEAHKKI ¶
8.-10 jahkecehkiin: ¶
Molssaeaktu 1: 279 diimmu, gusto ohppiide geat eai vállje vierisgiela/gielalaš čiekŋudeami ¶
Molssaeaktu 2: 222 diimmu, gusto ohppiide geat válljejit vierisgiela/gielalaš čiekŋudeami ¶
STUDERENRÁHKKANAHTTI OAHPPOPROGRÁMMAT ¶
FIDNOFÁGALAŠ OAHPPOPROGRÁMMAT ¶
LASÁHUS OPPALAŠ STUDERENGELBBOLAŠVUHTII FIDNOFÁGALAŠ OAHPPOPROGRÁMMAIN ¶
Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Sámegiella nubbingielas ipmirduvvojit vuođđogálggat ná: ¶
Máhttit njálmmálaččat ja čálalaččat ovdanbuktit sámegiella nubbingiellanfágas lea guovddážis sámegielgelbbolašvuođa ovdánahttimis. Dát gálggat leat deaŧalaš reaiddut giellabarggus go galgá ipmirdit ja geavahit giela ain eanet iešguđetlágan ja gáibideaddji oktavuođain. Njálmmálaš gálggaide gullá sihke máhttit guldalit ja máhttit hupmat ja máhttit árvvoštallat ságastallamiid osiid máŋggabealat ságastallandilálašvuođas. Systemáhtalaš oahpahus iešguđetlágan njálmmálaš doaimmaiguin, lea mielde ovdánahttime njálmmálaš gálggaid. Čállin lea vuohki ovdánahttit ja struktureret fuomášumiid ja jurdagiid ja lea maid gulahallanmálle ja oahppanvuohki. ¶
Máhttit lohkat sámegiella nubbingiellanfágas lea oassi praktihkalaš giellagelbbolašvuođas ja mielddisbuktá ahte máhttá lohkat ipmárdusain, diđoštit ja reflekteret ain eanet gáibideaddji teavsttaid. Lohkangálgga ovdánahttin sámegiella nubbingielas nanne maid lohkangálgga oppalaččat. ¶
Máhttit rehkenastit sámegiella nubbingiellanfágas lea ovdánahttit doahpagiid, resonerema ja váttisvuođaid čoavdima. Ipmirdit sturrodagaid, hivvodagaid, meroštallamiid ja mihtidemiid lea maid oassi giellagelbbolašvuođas. ¶
Máhttit geavahit digitála reaidduid lea dárbbašlaš sámegiella nubbingiellanfágas vai sáhttá hálddašit ođđa teakstahámiid ja ovdanbuktimiid. Digitála gálga rahpá ođđa oahppanarenaid ja addá ođđa vejolašvuođaid lohkan- ja čállinoahpahusas, teavsttaid ráhkadeamis, komponeremis ja divodeamis. Dán oktavuođas lea deaŧalaš ovdánahttit kritihkalaš árvvoštallangálgga ja gáldogeavaheami. Digitála reaidduid geavaheapmi sáhttá doarjut ja ovdánahttit ohppiid gulahallangálggaid ja ovdanbuktimiid. ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Oahpahusa mihttomearri lea ahte oahppi galgá máhttit ¶
Loahppaárvvoštallama mearrádusat: ¶
Jahkeceahkki Ortnet ¶
10. jahkeceahkki Oahppit galget oažžut guokte oppalašárvosáni, ovtta sámegielas 2 čálalaš ja ovtta sámegielas 2 njálmmálaš. ¶
Jo2 fidnofágalaš oahppoprográmmat Oahppit galget oažžut guokte oppalašárvosáni, ovtta sámegielas 2 čálalaš ja ovtta sámegielas 2 njálmmálaš. ¶
Jo3 studerenráhkkanahtti oahppoprográmmat Lasáhus oppalaš studerengelbbolašvuhtii Oahppit galget oažžut guokte oppalašárvosáni, ovtta sámegielas 2 čálalaš ja ovtta sámegielas 2 njálmmálaš. ¶
Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas. ¶
Jahkeceahkki Ortnet ¶
10. jahkeceahkki Oahppit galget oažžut guokte oppalašárvosáni, ovtta sámegielas 3 čálalaš ja ovtta sámegielas 3 njálmmálaš. ¶
Jo2 fidnofágalaš oahppoprográmmat Oahppit galget oažžut guokte oppalašárvosáni, ovtta sámegielas 3 čálalaš ja ovtta sámegielas 3 njálmmálaš. ¶
Jo3 studerenráhkkanahtti oahppoprográmmat Lasáhus oppalaš studerengelbbolašvuhtii Oahppit galget oažžut guokte oppalašárvosáni, ovtta sámegielas 3 čálalaš ja ovtta sámegielas 3 njálmmálaš. ¶
Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas. ¶
Jahkeceahkki Ortnet ¶
10. jahkeceahkki Oahppit sáhttet vuorbáduvvot sámegiella 2 čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot sámegiella 2 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jo2 fidnofágalaš oahppoprográmmat Oahppit sáhttet vuorbáduvvot sámegiella 2 čálalaš eksámenii. Čálalaš eksámen ráhkaduvvo ja sensurerejuvvo báikkálaččat. Oahppit sáhttet maid vuorbáduvvot sámegiella 2 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jo3 studerenráhkkanahtti oahppoprográmmat Lasáhus oppalaš studerengelbbolašvuhtii Oahppit sáhttet vuorbáduvvot sámegiella 2 čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot sámegiella 2 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jahkeceahkki Ortnet ¶
10. jahkeceahkki Oahppit sáhttet vuorbáduvvot sámegiella 3 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jo2 fidnofágalaš oahppoprográmmat Oahppit sáhttet vuorbáduvvot sámegiella 3 čálalaš eksámenii. Čálalaš eksámen ráhkaduvvo ja sensurerejuvvo báikkálaččat. Oahppit sáhttet maid vuorbáduvvot sámegiella 3 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jo3 studerenráhkkanahtti oahppoprográmmat Lasáhus oppalaš studerengelbbolašvuhtii Oahppit sáhttet vuorbáduvvot sámegiella 3 čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot sámegiella 3 njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. ¶
Jahkeceahkki Ortnet ¶
10. jahkeceahkki Geahča rávisolbmuid vuođđoskuvlaoahpahusa gustovaš ortnega. ¶
Jo2 fidnofágalaš oahppoprográmmat Privatisttat galget váldit sámegiella 2 dahje sámegiella 3 čálalaš ja njálmmálaš eksámeniid. Čálalaš eksámen ráhkaduvvo ja sensurerejuvvo báikkálaččat. Njálmmálaš eksámen ráhkaduvvo ja sensurerejuvvo báikkálaččat. ¶
Jo3 studerenráhkkanahtti oahppoprográmmat Lasáhus oppalaš studerengelbbolašvuhtii Privatisttat galget váldit sámegiella 2 dahje sámegiella 3 čálalaš ja njálmmálaš eksámeniid. Čálalaš eksámen ráhkaduvvo ja sensurerejuvvo guovddáš ásahusain. Njálmmálaš eksámen ráhkaduvvo ja sensurerejuvvo báikkálaččat. Sámegiella 2 eksámen fátmmasta 1.-10. dásiid. Sámegiella 3 eksámen fátmmasta 1.-7. dásiid. ¶
Árvvoštallama oppalaš mearrádusat leat oahpahuslága láhkaásahusas. ¶
sámi strategiijaplána ¶
Sámi dutkamiid guovddáš ¶
Almmuheaddji: Sámi dutkamiid guovddáš ¶
Čujuhus: Romssa universitehta ¶
Sámi dutkamiid guovddáš ¶
Olggošgovva: Rávná Nystad lea málen gova “Mátki lea leamašan guhkki” ¶
Nubbi deaddileapmi 2002 © Sámi dutkamiid guovddáš ¶
Sámi dutkamiid guovddáža stivra ovddida dál “Romssa universitehta sámi strategiijaplána” áigodahkii 2000 - 2010. ¶
Lei rektor Tove Bull gii 1997:s evttohii ráhkadit Romssa universitehta sámi strategiijaplána. Sámi dutkamiid guovddáš čuovvolii evttohusa, ja ráhkadišgđii plána. Plána lea ádjánan guhkit ráhkadit go álggos doaivvuimet, muhto min mielas lea plána ráhkadeami proseassa seammá deaŧalaš go ieš plána. Fágabirrasat leat dieđihan midjiide ahte plánabargu lea álggahan ságastallama sámi dutkama birra universitehtas, ja oidnosii buktán sámi dutkama. ¶
Sámi dutkandoaimmat ja eamiálbmotdutkandoaimmat lassánit, ja dan botta go dainna plánain leat bargan leat olu deaŧalaš proseassat ja prošeavttat vuolggahuvvon. Daid proseassaid ja prošeavttaid leat mii hálidan nu guhkás go vejolaš váldit mielde plánii. Plána ráhkadettiin oaččuimet mii čađat ođđa evttohusaid ja cealkámušaid - sihke universitehta olbmuin ja olggobeali olbmuin - geaid mielas Romssa universitehtain lea lunddolaš ovttasbargat sámi dutkama oktavuođas. Sámi dutkamiid guovddážii lea hui movttiidahtti go nu oallugat leat hálidan searvat dán bargui. ¶
Sámi strategiijaplánas leat vihtta kapihttala ja okta mielddusoassi. Vuosttaš kapihttalis lea strategiijaplána čoahkkáigeassu, ja das leat plána váldočuoggát. Nubbi kapihtal lea válddi ja bargojoavkku birra. Goalmmát kapihttalis čilgejuvvojit višuvnnat maidda Sámi dutkamiid guovddáš lea plána vuođđudan, ja movt mii jáhkkit sámi dutkama ovdánit boahtteáiggis. Njealját kapihttalis guorahallojuvvo Romssa universitehta sámi dutkama ovdáneapmi historjjálaččat. Viđat kapihttalis leat doaibmabijuid evttohusat. Mielddusoassái leat čohkken universitehta instituhtaid čilgehusaid ja instituhtaid sámi olgogova čilgehusaid. Mielddusoassi lea dušše dárogillii. ¶
Oallugat leat leamaš mielde ráhkadeame Sámi strategiijaplána. Stivrajođiheaddjin hálidan giitit sámi strategiijaplána bargojoavkku buori barggu ovddas, ja mun giittán maiddái fágabirrasiid ja ovttaskas olbmuid geat leat buktán konstruktiiva cealkámušaid plánii. Erenoamážit giittán Lars Andreassen, gii lea čállinbarggu dahkan ja čoahkkinastán universitehta fágabirrasiiguin. Erenoamážit hálidan maiddái namuhit ovddeš stivrajođiheaddji Ánde Somby, gii lea čállán eanas oasi goalmmát kapihttalis. Maiddái sadjásaš stivrajođiheaddji Britt Kramvig lea jođihan strategiijaplána proseassa. Hálidan maiddái giitit Siri Johnsen, gii lea dahkan maŋemus rievdademiid ja gárven plána, ja Berit Merete Nystad, gii lea jorgalan plána sámegillii. ¶
Sámi dutkamiid guovddáža stivra hálida giitit Universitehta hovdengotti gii lea ruhtadan Sámi strategiijaplána ráhkadeami. ¶
stivrajođiheaddji ¶
1.1 Álgu 1 ¶
1.2 Váldi, bargu ja bargojoavkku lahtut 1 ¶
1.3 Višuvnnat 2 ¶
1.4 Historjjálaš čielggadeapmi 2 ¶
1.5 Doaibmabijuid evttohusat 3 ¶
2.1 Váldi 6 ¶
3.1 Álgu 9 ¶
3.2 Universitehta oahpposadjin 10 ¶
3.3 Universitehta gávnnadanbáikin 12 ¶
3.4 Universitehta jurddašanbáikin 14 ¶
4.1 Romssa universitehta ásaheami vuođusteapmi 19 ¶
4.2 Norgga dutkanráđi mearkkašupmi 19 ¶
4.3 Romssa universitehta fágabirrasiid ovdáneapmi 20 ¶
4.3.1 Historjjá ossodat ovdamearkan/Historjjá instituhtta 20 ¶
4.4 Lávdegoddi mii guorahalai Romssa universitehta sámi dutkama, ¶
oahpahusa, populearadieđalaš diehtojuohkima ja kulturmuitogáhttema ¶
viidáset fievrrideami 23 ¶
4.4.1 Sámi dutkamiid guovddáža ásaheapmi 23 ¶
4.4.2 Eará doaibmabijut 25 ¶
5.1 Vuoruhuvvon doaibmabijut 28 ¶
5.1.1 Sámi dutkanguovddáš 28 ¶
5.1.2 Fakultehtaid rasttildeaddji dutkanprográmmat 29 ¶
5.1.3 Ásahit rekrutterenvirggiid sámi fáttáin 30 ¶
5.1.4 Ásahit eamiálbmotoahpuid Master-prográmma ¶
5.1.5 Sámegielmáhttu reella gáibádussan dieđalaš virggiid virgáibidjamis 33 ¶
5.1.6 Ásahit friddjaoastinortnegiid 33 ¶
5.1.7 Nannet institušuvdnaovttasbarggu 34 ¶
5.1.8 Ráhkadit lohkanmeriid sámi/eamiálbmot áššiid birra ¶
ja ráhkadit lohkanmeriid sámegillii 35 ¶
5.1.9 Sámi studeanttaid oččodeapmi 36 ¶
5.1.10 Nannet dutkandieđuid juohkima 38 ¶
5.1.11 Nannet sámegiela geavaheami rápmaeavttuid 39 ¶
5.1.12 Fásta sámi ovddasteaddjesadji Universitehtastivrii 39 ¶
5.1.13 Bistevažžan dahkat sámi kultuvradieđu lohkanbajioahpu 39 ¶
5.2 Gielladoaibmabijut 40 ¶
5.2.1 Giellagurssat bargiide ja studeanttaide 40 ¶
5.2.2 Sámegillii galbet RMD-girjerádjosa 41 ¶
5.2.3 Ođasmahtton oahppomateriála Romssa universitehta birra 41 ¶
5.2.4 Jorgalanbálvalus 41 ¶
5.3 Oahpahusdoaibmabijut 41 ¶
5.3.1 Sámi dearvvašvuođadutkanossodaga ásaheapmi (Med-fak) 42 ¶
5.3.2 Álggahankollokviat sámi studeanttaide 42 ¶
5.3.3 Fágaid rasttildeaddji seminárat 42 ¶
5.3.4 Oahpahus ja DGT (Diehtojuohkin- ja gulahallanteknologiija) 43 ¶
5.3.5 Romssa musea/Universitehtamusea bargit bagadallin 43 ¶
5.3.6 Ovddidit oahpahusfálaldagaid bohcco ja boazodoalu birra 43 ¶
5.4 Dutkan 43 ¶
5.4.1 Stipeanda prošeaktaohcamiid čállimii 43 ¶
5.4.2 Oktasaš davviriikkalaš-ruošša sámi bibliografiija 44 ¶
5.4.3 Čielggadit dutkanhástalusaid 44 ¶
5.4.4 Doavttirgrádagurssat/seminárat 44 ¶
5.5 Riikkaidgaskasaš doaimmaheapmi 44 ¶
5.5.1 Viiddidit našuvnnalaš earreprográmma 45 ¶
5.5.2 Romssa universitehta ovttasbargošiehtadusat 45 ¶
5.5.3 Konferánssat 45 ¶
Strategiijaplánabargu álggahuvvui 1998:s ja barggu vuolggahii rektor Tove Bull. Sámi strategiijaplána lea vuosttašdási plána man váldoulbmil lea čujuhit muhtun doaibmabijuid maid hálidit vuoruhit Romssa universitehta sámi dutkamis. Sámi strategiijaplána dievasmahttá Romssa universitehta dábálaš strategiijaplánabarggu. Doaibmabijuide ráhkaduvvojit sierra doaibmaplánat main čilgejuvvo movt doaibmabijuid čađahit. ¶
Universitehta jođiheaddjit bivde Sámi dutkamiid guovddáža ráhkadit sámi strategiijaplána, mii dutkama lassin maiddái galgá gieđahallat oahpahusa, dieđuid juohkima ja studeanttaid oččodeami. Romssa universitehta lea riikka stuoramus dutkanásahus mii gieđahallá sámi dutkangažaldagaid, ja Romssa universitehta vuoruheapmi váikkuha garrasit olles dutkansuorgái. Plánabargu lea vuođđuduvvon dasa ahte universitehta berre ovddidit sámi dutkama ja oahpahusa, ja dan bokte maiddái máŋggafágalaš dutkama, ja eambbo sámi studeanttaid ja dutkit oččodit universitehtii. ¶
Olu strategiijaplánabarggus fievrriduvvo viidáseappot sihke oassečilgehussan ja dađistaga proseassan dain iešguđetge instituhtain. ¶
Dán čoahkkáigeasus ovdanbuktit plána sisdoalu. ¶
Nuppi kapihttalis čilgejuvvo sámi strategiijaplána váldi. Fágalaš ovddasvástádus sámi strategiijaplánii lea leamaš bargojoavkkus maid Sámi dutkamiid guovddáža stivra nammadii áššis 13/98. Bargojoavkkus ledje: ¶
Joavkku čálli lei Lars Andreassen, Árran Julevsáme guovdásj, gitta 1999 njukčamánu loahpageahčái. Siri Johnsen, Sámi dutkamiid guovddáš, válddii dasto badjelasas čállibarggu. ¶
Maŋŋel go strategiijaplána vuosttaš evttohus sáddejuvvui gulaskuddamii, válddii Sámi dutkamiid guovddáš badjelasas ovddasvástádusa rievdadit ja gárvvistit plána. Sámi dutkamiid guovddáža stivra dohkkehii sámi strategiijaplána stivračoahkkimis 31.08.2000 áššis 36/2000 ja mearridii plána sáddet Universitehtastivrii. ¶
Bargojoavku lea bovden fakultehtaid ja instituhtaid, eará ossodagaid, ovttaskas olbmuid, studeantaservviid ja earáid mielde plána ráhkadeapmái. Leat lágiduvvon čoahkkimat ja eará vuogit háhkat evttohusaid, earret eará leat leamaš rabas fáddáčoahkkimat, ja loahpas sáddejuvvui strategiijaplána gulaskuddamii. Mihttomearit leat earret eará leamaš: ¶
Bargojoavku ii leat hálidan ráhkadit dutkan- ja oahpahusplána mas gieđahallojit fáttát maid boahtteáiggis berre oahpahit dahje dutkat. Bargojoavku lea baicca čujuhan muhtun universitehtapolitihkalaš hástalusaid mat gusket Romssa universitehta profileremii ja ovddasvástádusaide. Váldi ja bargojoavkku bargu lea vuđoleappot čilgejuvvon 2. kapihttalis . ¶
Goalmmát kapihttalis gieđahallat guovddáš čuolmmaid mat gusket doahpagii “Sámi dutkan” , ja mii Romssa universitehta sámi dutkan berrešii leat. Čállosis geahččalit čilget muhtun váttisvuođaid maiguin sámi dutkan deaivvada dáčča ja riikkaidgaskasaš dutkanmáilmmis. Váttisvuođat leat čadnon dasa movt árbevirolaččat sirrejit fágaid, sámi dutkama oainnusin dahkamii, sámi studeanttaid universitehtii oaččuheapmái, ja sámegiela geavaheapmái dutkamiid oktavuođas. ¶
Kapihttalis leat čilgejuvvon muhtun oaidninsajit dasa movt sámi dutkan sáhttá nannet Romssa universitehta našuvnnalaš ja riikkaidgaskasaš olgogova, ja movt sámi dutkan sáhttá leat mielde Romssa universitehtii hukseme erenoamáš guovllulaš gelbbolašvuođa. ¶
Njealját kapihttalis čilgejuvvo Romssa universitehta sámi dutkan ja oahpahus historjjálaččat. Sámi dutkan ja gelbbolašvuođaid lasiheapmi, oahpahus ja eará vuogit juohkit dieđuid sámi dilálašvuođaid birra, leat leamaš guovddážis Romssa universitehtas álggu rájes. Norgga dutkanráđi prográmmat leat maiddái leamaš deaŧalaččat dáid gelbbolašvuođaid lasiheamis. ¶
Dutkama ja kulturmuitogáhttema bokte leat guovllu sámi ja máŋggakultuvrralaš bealit oidnosii boahtán áibbas earaládje go dušše 20 jagi áigi. Romssa universitehta lea leamaš deaŧalaš sámi servodahkii sámi kandidáhtaid oahpaheami bokte, ja sámi kultuvrra ja eará guovllulaš kulturvugiid oainnusin dahkama ja árvvu loktema bokte. ¶
1988/1989 dahkkui čielggadanbargu Romssa universitehta sámi dutkama ja oahpahusa birra. Čielggadeapmi čájehii ahte lea dárbu doaibmabijuide mat ovddidit sámi dutkama, ovttasbarggu fágaid rájiid rastá, oahpahusa sámi dilálašvuođain jnv. Sámi dutkamiid guovddáža ásaheapmi lei dán barggu boađus. Daid maŋemus jagiid leat máŋga doaimma álggahuvvon lasihan dihte sámi dutkandoaimmaid, oččodan dihte lasi sámi studeanttaid universitehtii, oainnusin dahkan dihte sámi kultuvrra ja oainnusin dahkan dihte sámegiela geavaheami hálddahusas ja dutkamis jnv. ¶
Viđat kapihttalis leat strategiijaplána doaibmabijuid evttohusat. Evttohusat mat ovddiduvvojit leat fágabirrasiid gulaskuddancealkámušaid vuođul. Muhtun doaibmabijut viidáset fievrridit “Romssa universitehta sámegiela doaibmaplána” , ja muhtun doaibmabijuid lea fas Sámi dutkamiid guovddáža stivra evttohan. ¶
Lea maiddái ráhkaduvvon evttohus movt vuoruhit doaibmabijuid. Čuovvovaš vuoruheapmi evttohuvvo: ¶
Mielddus A:s čilgejuvvojit Romssa universitehta ja guoskevaš ásahusaid sámi dutkan, oahpahus ja eará sámi guoskevaš doaimmat. Čilgehusa vuođđun leat jahkedieđáhusat, fágaplánat, lohkanmearrelisttut, čoahkkimiid bohtosat, evttohusat boahtán maŋŋel čoahkkimiid ja gulaskuddancealkámušat. Dát čilgehus lea ráhkaduvvon 1999 álggus ja gulaskuddanáigemearri lei geassemánu seammá jagi. Rievdadusat maŋŋel geassemánu 1999 eai leat biddjon dán mildosii. ¶
Nu go čilgehusas boahtá ovdan, de eai leat sámi gažaldagat seammá olu sisafievrriduvvon buot instituhtaide. Instituhtaid fágalaš ovdáneapmi, fágalaš relevánssa sturrodat ja resursavátnivuohta virggiid ektui, leat dieđusge mielde váikkuheame erohusaide, muhto erohusaid sáhttá maid dulkot váilevaš moktan dustet hástalusaid maid sisafievrrideapmi mielddisbuvttášii. ¶
Válddi ektui lei ulbmil ođasmahttit sámi dutkama čielggadusaid, ja guorahallat fágaplánaid čielggadan dihte man stuora oassin sámi fáttát leat Romssa universitehta oahppofálaldagain. ¶
Universitehta jođiheaddjit bivde Sámi dutkamiid guovddáža vuolggahit Romssa universitehta sámi strategiijaplána ráhkadeami. Sámi dutkamiid guovddáža stivra lea stivraáššis 13/98 nammadan bargojoavkku mas lea leamaš fágalaš ovddasvástádus sámi strategiijaplánii. ¶
Bargojoavkkus leat leamaš vihtta čoahkkima cuoŋománu 22. b. 1998 rájes. ¶
Bargojoavku lea fágabirrasiid, studeanttaid ja earáid bovden mielde bargui. Leat lágiduvvon čoahkkimat Romssa universitehta jođiheddjiiguin, buot fakultehtaiguin ja muhtun instituhtaid jođiheddjiiguin. Leat maiddái leamaš čoahkkimat Norgga guolástusallaskuvllain, Romssa museain/Romssa universitehtamuseain (maiddái Sámi etnográfalaš ossodagain), Universitehta oahpaheaddjeoahpu ja lassi- ja joatkkaoahpu gelbbolašvuođaguovddážiin (UNIKOM), Universitehta girjerádjosiin (UB), Studeanttaidovttastusain (maiddái Studeanttaid sosialbálvalusain ja Gimle mánáidgárddiin), Studeantabáhpain, sámi studeanttaid servviiguin ja ovttaskas olbmuiguin. ¶
Guokte rabas čoahkkima leat lágiduvvon, nubbi lei oppalaččat sámi oahpuid birra ja nubbi fas lei Romssa universitehta sámi ja eamiálbmotdutkama boahttevaš vejolaš luottaid birra. ¶
Maŋŋel čoahkkimiid leat sáddejuvvon reivvet ja gohččumat iešguđetge instituhtaide ja fágabirrasiidda ávžžuhusain buktit ođasmahtton listtuid sámi dutkamiid ja oahpahusaid badjel. Dán barggu mihttomearit leat earret eará leamaš: ¶
Plána sáddejuvvui gulaskuddamii, ja geassemánu 4. b. 1999 lei gulaskuddanáigemearri. Konstruktiiva cealkámušaid bukte: ¶
Maŋŋel go vuosttaš evttohus sáddejuvvui gulaskuddamii, válddii Sámi dutkamiid guovddáža hálddahus badjelasas ovddasvástádusa rievdadit ja gárvvistit plána. Vuosttaškonsuleanta Siri Johnsen lea rievdademiid dahkan. Disdaga guovvamánu 15. b. 2000:s čoahkkanii hálddahus ollesbeaiveseminárii guorahallat plána. Plána maŋemus rievdademiid leaba sadjásaš stivrajođiheaddji Britt Kramvig ja hálddahusjođiheaddji Johnny-Leo L. Jernsletten dahkan. Sámi dutkamiid guovddáža stivra dohkkehii sámi strategiijaplána stivračoahkkimis 31.08.2000 áššis 36/2000 ja stivra mearridii sáddet plána Universitehtastivrii. ¶
Sámi dutkamiid guovddáža stivra lea dán válddi addán bargojovkui: ¶
Sápmelaččat leat nubbi stáhtavuođđudeaddji álbmot Norggas, ja dat lea deaŧalaš vuođđu go galgá sihke dáčča ja sámi servodaga alit dási oahpu ja dutkama dilálašvuođaid láhčit. Movt berrejit Norgga guokte stáhtavuođđudeaddji servodaga – dáčča ja sámi servodagat – heivehit dilálašvuođaideaset alit dási oahpahusa ja dutkama politihkkii, mii galgá láidet min boahttevaš jahkeduháhii? ¶
Dát čuolbma guoská garrasit Romssa universitehtii, danne go dat lea guovlluuniversitehta. Romssa universitehta lea deaŧalaš servodatásahus, ja danne vurdojuvvo das erenoamáš doarjja, ovdamearkka dihte guovllu máŋggakultuvrralaš árbevieruid vára váldimis. Universitehta vuođđojurddan lei álggu rájes ahte lassin dáčča servodahkii maiddái doaimmahit sámi servodaga dárbbuid. Das čuovvu historjjálaš ovddasvástádus. Universitehtas lea stáhta ásahusa nama olis mieldeovddasvástádus “láhčit dili nu ahte sámi álbmot sáhttá sihkkarastit ja ovddidit gielas, kultuvrras ja servodateallimis.” , gč. Vuođđolága § 110a. ¶
Vuođđolágaparagráfa vuođđojurdagat leat maid mielddisbuktán konkrehta doaibmaplánaid iešguđet servodatsurggiid dáfus. Dás oaivvilduvvo Sámedikki čielggadeapmi sámi dutkanpolitihka birra, ja Norgga dutkanráđi oppalaš čielggadeapmi sámi dutkama dilálašvuođas. Romssa universitehtas leat nappo stuora dutkanpolitihkalaš hástalusat – mat leat čadnon nana, bistevaš sámi dutkanovttasbarggu vuođđudeapmái. Dás namuhuvvojit muhtun áššit mat sáhttet maŋit namuhuvvon bargui leat deaŧalaččat. ¶
Romssa universitehta ulbmil lea šaddat riikkaidgaskasaš eamiálbmotdutkama guovddážin. Dákkár guovddáš ferte sámi dutkama, oahpaheami ja oahpahusa bidjat guovddážii, ja maiddái eambbo oppalaš eamiálbmotdutkama bidjat guovddážii. Viđat kapihttalis gohčoduvvo dat Sámi dutkanguovddážin (gč. čuoggá 5.1.1). Dákkár guovddáža vuođđun livčče sámi dutkit, dutkit geat dutket sámi dilálašvuođaid, dutkit geat dutket eamiálbmogiid, ja eará eamiálbmotdutkit. Dákkár guovddáža ásaheapmi Romssa universitehtii lea dárbbašlaš ovdáneapmi Romssa universitehtii. Sámedikki čilgehusas 1996:s, mii lea oppa Norgga sámi dutkama birra, muitaluvvo ahte olles 46% dutkiin geain lea sámi ja sápmelaččaide guoski dutkanfáddá, barget Romssa universitehtas. Vásáhusat mat leat sámi dilálašvuođain, sámi studeanttaid oaččuheamis álgit universitehtii ja sin oahpaheamis, ja sámi servodaga gelbbolašvuođa lasiheamis, mielddisbuktet ahte Romssa universitehta lea erenoamáš dilálašvuođas daid hástalusaid gieđahallamis boahtteáiggis. Dákkár guovddáža ásaheami oktavuođas lea maid deaŧalaš bargu eamiálbmotstudeanttaid oččodit universitehtii, ja eaktuduvvo maid seammás erenoamážit heivehit oahpahusa. ¶
Dáin bargguin leat golmmalágan hástalusat. Vuosttažettiin eai leat hálddahuslaš bargovuogit heivehuvvon guovtti dutkanmáilmmi dillái – dáčča dutkanmáilbmái ja sámi dutkanmáilbmái. Sámi dutkanmáilmmi heiveheapmi gáibida buori hálddahuslaš doaimma sihke sámi ja dáčča hálddašanásahusain. ¶
Nubbi hástalus lea ahte eai lágat, eai ge almmolaš bušeahtat, “oainne” sámi dutkanmáilmmi, ja dan geažil šaddá sámi dutkanmáilbmi oaidnemeahttumin. Sámi dutkanmáilmmi oidnosii dahkan ja birgejupmi gáibida buori politihkalaš duoji sihke Stuoradikkis ja Sámedikkis. ¶
Goalmmát hástalus lea ahte sámi dutkanbiras lea amasin šaddan dábálaš dutkanoktavuođas. ¶
Dan golmma hástalusa guorahallamis jurddašit universitehta dego latnjan. Sáhttit dadjat ahte universitehtas leat golbma vuođđodoaimma servodagas: ¶
Universitehta vuosttaš váldodoaibma lea oahpposadjin leat – báikin gos olbmot galget oahppat. Sámi servodaga dilli lea ain nu ahte váilot olu oahppan olbmot. Universitehta galgá oahpahit sihke árbevieru ja ođđa jurddašeami nuorra olbmuide. Maŋit áigge šaddet ollugat dain nuorra olbmuin hálddašit fámu eará olbmuid badjel. Dan dihte lea universitehtas stuora bargu juohkit dieđuid ja buriid geavahusvugiid. Muhto seammá deaŧalaš lea geahččalit juohkit olmmošvuođa. ¶
Ođđa studeanttaid oaččuheamis lea deaŧalaš vuhtii váldit ahte sámi servodat gos studeanttat bohtet, lea earalágan go dáčča akademalaš servodat gosa studeanttaid vižžet. Ferte garrasit bargat dan badjelii ahte oažžut olbmuid ohppui mii maŋŋel sáhttá addit gelbbolašvuođa šaddat dutkin. Positiiva bealli das go oaččuha eanet olbmuid universitehtii, geain lea sámi duogáš, lea ahte sámi servodat fas oažžu deaŧalaš máhtu. Dat sáhttá mielddisbuktit ahte sámi servodat olaha buoret ipmárdusa eará servodagain. Heajos bealli lea ahte sámi studeanttat oahpuideasetguin sáhttet gáidet eret sámi servodagas. George Manuel-rohkki, Eamiálbmogiid Máilmmiráđi vuođđudeaddji, lávii dadjat ahte formála oahpu maŋŋel berrejit nuorat ođđasit oahpahuvvot iežaset kultuvrraide. Lávii čujuhit dasa ahte nuorra olbmot eahpekritihkalaččat gehččet iežaset servodagaide juristta čalmmiiguin ja jurddašit juristta jurdagiiguin. ¶
Studeanttaid oaččuheapmi universitehtii sáhttá golmma oassái juohkit: ¶
Romssa universitehta bealis lea máŋgii daddjon ahte lea deaŧalaš dihtomielalaččat bargat oaččuhit studeanttaid universitehtii. Guhkesáiggi jurddašeapmi lea deaŧalaš go ráhkadit strategiijaid movt oaččuhit studeanttaid alit dási sámi oahpahussii. Vaikko mii nagodit ollislaččat čilget dilálašvuođa, ráhkadit ulbmiliid ja maiddái ráhkadit proseassaid movt oaččuhit studeanttaid universitehtii, de lea studeanttaid oaččuheapmi áddjás bargu. ¶
Movt vuođđudit sámi dutkanservodaga ja movt váldit vára das, lea gažaldat mii dávjá čuožžila. Sápmelaččaid historjjálaš dilli lea nu ahte sin oami olbmot leat vásihan skuvlavuogádaga dakkárin mii olu lea bávččagahttán sin. Skuvla lea leamaš bákčasiid latnjan oallut sápmelaččaide. Ođđa jahkeduháha álggus easkka lea vuosttaš buolva sámi dutkiin ja dutkiidrekruhtain geat eai leat vásihan nu garra skuvlabákčasa ahte leat gáidan akademalaš servodagas. Mis lea historjjálaš vejolašvuohta vuođđudit sámi modernitehta dutkojuvvon dieđuid nala. Sámi skuvlabávččas goitge čuohcá sámi servodahkii guhkes áiggi. Dán kapihttalis áigut geahčadit muhtun jurdagiid mat leat boahtán Romssa universitehtii, ásahusa čanastagaid dihte sámi servodahkii. Vuosttaš reive lea skuvlabákčasa birra. ¶
Universitehtii ¶
Oallugat mu ustibiin leat dávjá jearran ahte áiggun go duođai álgit universitehtii, ja movt dat heive. Lea ain alla lávki álgit universitehtii, ja leat garra vuostelasvuođat dan dáfus. Doaivvun ahte kultuvrralaš bákčasa sáhtášii dálkkodit soabadanproseassain. Dákkár soabadeami álgun livččii ahte gillájeaddjit beasaše vásáhusaideaset muitalit. Muitalit go váldojuvvojedje ruovttuineaset eret, go eai ožžon oahpes biepmu, go eai beassan sámástit, go vieruiduvve sámi gárvvuide, go eai šat beassan sámi máidnasiid gullat, go luođi masse, ja go dan geažil atnigohte kultuvrraset árvvoheapmin, ja nu maiddái iežaset árvvohis olmmožin. ¶
Akademihkar ¶
Universitehta doaibma dan čuolmmas ahte oaččuhit eanet sámi studeanttaid ohppui, lea maiddái ahte heivehit geavatlaš oaččuhandoaimmaid sámi studeanttaide. Universitehta berre maiddái čájehit čielga oainnu dárbbašlaš soabadanproseassaide mat bohciidedje omd. dan skuvlapolitihka geažil maid sápmelaččat guhká šadde gillát. ¶
Nuppádassii lea dárbu heivehit studeanttaid vejolašvuođa čađahit oahpuideaset. Olu fágasurggiin leat sierra sámi sisabeassanearit. Vaikko dađi bahábut ii leat ovttalágan bargovuohki sisabeassaneriid dáfus, de dat eahpitkeahttá leat ávkkálaččat. Lea gal čujuhuvvon dasa ahte “earri” - doaba ii leat nu buorre. Hálidit danne beassat eret earri-doahpagis, ja baicca gohčodit oahpposajiid omd. dáčča ja sámi oahpposadjin. ¶
Leat maid erenoamáš doaibmabijut sámi studeanttaide, omd. Juridihka fakultehtas. Juridihkka-studeanttain lea guhtta vahkku bargohárjehallan gasku lohkanáigodaga. Fakultehta fállá dábálaččat bargohárjehallama advokáhttakántuvrrain, duopmárkántuvrrain dahje hálddahuskántuvrrain oahppat movt láhka doaibmá. ¶
Lea easkkabáliid leamaš erenoamáš fálaldat sámi studeanttaide mas leat beassan oahpásnuvvat eará eamiálbmogiid juristtaide ja riekteeallimii. Lea sávahahtti oažžut ruovttoluotta dan ortnega. Dasa lassin leat studeanttain maid leamaš erenoamáš dahkosat álggahankollokviaid ja erenoamášfágaid oktavuođas. Buot fágabirrasat berrejit leat dihtomielalaččat sámi studeanttaid erenoamáš dárbbuid ektui, ja sidjiide berre erenoamážit heivehit dili. ¶
Universitehta berre leat diehtomielalaš dan ektui ahte oahpahusprográmmaid čađaheamis sáhttet vuhttot sámi mihtilmasvuođat. Dan dihte berre árvvoštallat dárkileappot gozihit sámi studeanttaid, eastadan dihte sin oahpu heaitimis. Dál eat dieđe gii lea juste sámi studeanta, muhto sámi studeanttaid gaskkas dáidet leat oalle olu rávis olbmot. Danne áigut boahtteáiggis árvvoštallat berre go sin gelbbolašvuohta bargoeallimis ja eará servodatoassálastimis boahtit buorrin maiddái universitehtavuogádagas. Maiddái mielddisbuktá dat veahá earalágan čuolmmaid studeantta eallimis go dábálaččat, omd. oažžut dohkálaš mánáidgárdde- ja skuvlafálaldaga sámegielat mánáide. Ovdal lea sámi váhnemiidda leamaš oalle váttisin oažžut universitehta ruovttusuohkana ásahit fálaldaga sámi mánáide. ¶
Go universitehta galgá heivehit studeanttaide dilálašvuođa vai studeanttat čađahit oahpuideaset, de lea vuosttažettiin dárbu dábuhit dieđuid dan birra mainnalágiin universitehta oahppobiras lea sámi studeanttaid mielas. Dasto berre universitehta gozihanprográmmaid bokte čájehit beroštumi studeanttaid reála gelbbolašvuhtii, ja maiddái bargat studeanttaid sosiála birrasa heivehemiin. ¶
Universitehta nubbi doaibma lea doaibmat olbmuid gávnnadanlatnjan. Olbmot gávnnadit beaivválaččat universitehtas - boradanlanjas, seminárain, stuora čoahkkimiin, ja olmmoš sáhttá oahppat olu sihke kopimášiinna guoras, boradanlanjas ja universitehta guhkes feaskáriin. ¶
Muhto movt sáhttá universitehta buoremusat doaibmat gávnnadanbáikin sihke dáčča ja sámi servodahkii? Maiddái dan ášši sáhttá juohkit golmma oassái: ¶
Universitehta kontuvrrat ¶
Ulbmil dainna ahte sámivuohta galgá ovdanboahtit universitehta kontuvrrain, sáhttá čájehuvvot máŋggaládje. Seammás go universitehta lea doaibmi ovttadat, de dat lea maid latnja. Dat sisttisdoallá ahte universitehta lanja hábmen ii leat áibbas mearkkašumi haga. ¶
Jus sámivuohta ii oba oidno ge, de lea dat váttisvuohtan. Danne lea buorre go Romssa universitehta lea ceggen goađi gasku universitehtašilju. Lea maid buorre go galgá ceggejuvvot sámi universitehta lusa, ja go Sámi dutkamiid guovddáš lea ožžon erenoamážit heivehuvvon oasi ođđa Teorifágavissui. ¶
Sámegiel galben lea maid deaŧalaš oassi universitehta sámivuođa čájeheamis, ja sámegillii ferte galbet maid dain viesuin ja rusttegiin gos dat ii leat vel dahkkon. ¶
Sámi huksen šaddá hui mávssolažžan sámi dutkama oktiiheiveheamis, vuosttažettiin dutkanbirrasa huksemis. Guovddáš šaddá maid dárbbašlažžan universitehtas eamiálbmotáššiid riikkaidgaskasaš doaimmaheamis, máŋggafágalaš dutkanprošeavttaid láhčimis, studeantaoktavuođa buorideamis, sámi kultuvrra čájeheamis jna. (eambbo riikkaidgaskasaš doaimmaheami birra čuoggá 5.5 vuolde). ¶
Sámivuođa čájeheamis universitehta kontuvrrain lea gal čiekŋalet ulbmil go dušše universitehta arktitektuvrras čájehit dan. Lea sáhka das lea go sámivuohta čilgejuvvon universitehta vuođđoulbmiliin. Muđui lea sáhka das lea go sámivuohta oidnosii dahkkojuvvon go universitehta dutkan- ja oahpahusoppalašvuođa geahččá. Dát strategiijaplána galgá nannet dan dilálašvuođa, ja maid čohkket návccaid ja vugiid lasihit sámivuođa maiddái dainna deaŧalaš vugiin. ¶
Universitehta struktuvrrat ¶
Universitehta sámivuođa struktuvraulbmil lea huksejuvvon dan nala mainnalágiin universitehta lea hábmen fágalaš doaimmas. Dárkileappot daddjon lea dat universitehta fágalaš bajáshuksen, ja mainnalágiin universitehta mearridanválddit leat hábmejuvvon. Go lea sáhka fágalaš bajáshuksemis, de dáidá leat nu ahte universitehta fágalaš hábmen speadjalastá daid surggiid mat muđui leat servodagas. ¶
Sáhttá máŋgii leat sámi oaidninvugiin váttisin ahte universitehta lea nu čavga čadnon dáčča stuoraservodahkii. Okta oassi dan váttisvuođas sáhttá leat go sámi servodat muhtun muddui lea organiserejuvvon earaládje, ja go universitehta fágalaš doaibma dušše muhtun muddui heive sámi servodaga dárbbuide. Dan sáhttá oaidnit das go oahpahus ja dutkan mii universitehta bealis adnojuvvo máŋggafágalažžan, ii leat nu sámi oaidninvugiin. Dan sáhttá čilget dainna ahte sámi máilmmis leat áibbas erenoamáš servodatdárbbut. Ovdamearkan sáhttá namuhit ahte bohcco- ja boazodoallodutkan lea čielgasit fágalaččat sirrejuvvon Árktalaš biologijjii ja servodatdieđalaš birrasii. Boazodoallodutkan speadjalastá akademia máhtu organiserema. Boazodollui livččii ávkin jus boazodoalu oahpus livčče eambbo sihke servodatdieđalaš fágat ja luonddudieđalaš fágat. ¶
Nubbi ovdamearkan leat riikkaidgaskasaš sámi ovttasbargoprošeavttat. Sámi dutkanbirrasiin lea lagas ja buorre ovttasbargu eará eamiálbmotservodagaid oahpahus- ja dutkanbirrasiiguin, muhto dat gal leat eará surggiid árbevieruin vuolggahuvvon. Muhtomin lea dat váttisvuohta boahtán ovdan go guossestudeanttat ja guossedutkit gávnnadit universitehtain gos lea nu unnán oktavuohta eará fágalaš birrasiiguin, ahte fágalaš ávki šaddá unnit go maid livčče hálidan. Čuoggás 5.1.1, Sámi dutkanguovddáža birra, lea árvaluvvon movt dan dili sáhtášii buoridit. ¶
Universitehta fágalaš rájit leat oassin historjjálaš lobálašvuođain mat gustojit universitehtamáilbmái. Universitehta berre gal dađistaga bargat dan guvlui ahte unnidit fágalaš hehttehusaid nu olu go vejolaš. Universitehta berre árvvoštallat ásahit loaččadet ovttadaga mii sáhttá bargat máŋggafágalaš doaimmaiguin sihke sámi- ja eamiálbmotdutkamis. Sámi dutkamiid guovddáš, mii ii leat nu čavgadit čadnon guđege fágabirrasii, orru dálá dilis buoremus molssaeaktun dasa. ¶
Universitehta mearridanválddiid hábmen lea vuođustuvvon dáčča universitehta hábmema nala. Dát fuomášuhttá ahte sámi mearridanvuogit muhtun muddui leat earaláganat go dáčča vuogit, ja danne lea deaŧalaš ahte universitehta bealis dovdet dan dili. Mearkkašahtti lea ahte dálá dilis leat hui unnán sámi ovddasteaddjit universitehta bajimus stivrrain. Vaikko maŋimus jagiid lea leamaš sámi ovddasteaddji Universitehtastivrras, de doppe ii leat bistevaš sámi ovddasteaddjesadji. Auckland University New Zealándda riikkadási universitehtas lea nuppeládje, gos universitehta maoriservodat hálddaša prorektor-saji. Okta dain doaimmain mii evttohuvvo plánas, lea ásahit bistevaš sámi ovddasteaddjisaji Universitehtastivrii, gč. doaibmabiju 5.1.12. ¶
Universitehta tekstuvrrat ¶
Universitehta sámi tekstuvraulbmil sáhttá oidnosii dahkkojuvvot dainnalágiin ahte hervet universitehta maiddái sámi dáidagiin ja dujiin. ¶
Romssa universitehta ođđa Teorifágaviesu plánemis leat maid jurddašuvvon sierra kantuvralanjat Sámi dutkamiid guovddážii, ja sierra sámi universitehtii. šaddá gasku universitehtašilju (juste goađi bajábealde), ja šaddá deaŧalaš oassin sámivuođa čájeheamis Romssa universitehtas. Dan stuora huksendoaimma plánedettiin lea sámivuođa čájeheapmi leamaš guovddážis sihke huksenmálles ja čiŋaheamis. Áigumuššan lea viidát huksenprošeavttas čájehit sámivuođa. ¶
Oppalohkái leat universitehtas dál juo máŋga positiiva beali mat sohpet deaivvadanbáikki vuođđun. Berre dattege leat čielga ulbmil ahte universitehta ieš ovddida daid beliid. ¶
Loahpas dán guorahallamis geahčadit universitehta goalmmát doaimma – universitehta jurddašanbáikin. Go sámi servodat galgá oassálastit dieđalašvuođaservodahkii iežas jurdagiid vuođul, de lea gažaldat mainnalágiin galgá oassálastit. Golbma deaŧalaš oasi leat: ¶
Vuosttaš lea Romssa universitehta ovddasvástádus juohkit dutkandieđuid sámi servodahkii. Ii leat váttis gávdnat ovdamearkkaid dasa go sámi servodat ii leat sáhttán ávkki atnit dálá dutkama dieđalašvuođas. Lea doarvái geahčastit sámi ealáhusaide, mat eai leat sáhttán ávkki atnit viidáset buvttadeami teknologiijas, mat leat ovdamearkka dihte biergobuktagiid viidáset buvttadeamis. Sámi ealáhusat leat šaddan eanas aivve álgobuktaga buvttadeaddjin. ¶
Nubbi lea ahte gáibiduvvo erenoamáš gelbbolašvuohta jus ollislaččat galgá sáhttit searvat dutkanságastallamiidda. Leat deaŧalaš ságastallamat, ja danne lea dárbbašlaš ahte maiddái sámi servodat galgá sáhttit oassálastit daidda. Lea dáhpáhuvvan ahte eará servodagaid dutkit leat čađahan dutkanprošeavttaideaset almmá báikkálaš dieđuid ávkkástallama haga. Ovdamearkan sáhttá namuhit ahte Deanu luossagoargŋumiid birra lea máhttu maid sámi servodat guhká lea diehtán, muhto maid dálá luossadutkit eai dáidde diehtit. ¶
Goalmmát lea ehtalaš geatnegasvuohta. Sámi dutkanservodat šaddá lunddolaččat unnin dáčča dutkanservodaga ektui, ja danne ii sáhte vuordit seamma olu vuođđodutkamiid. Berre dárkilit gullat makkár dieđut doppe duođai bohtet, ja láhčit dilálašvuođaid vai sámi dutkanservodaga siskkobealde sáhttet iešheanalis dutkit boahtit oidnosii, go dat livččii eaktun searvat riikkaidgaskasaš dutkanmáilbmái. Sápmelaččat vedjet hárjánan álo bealuštit iežaset, ja čilget man mihtilmasat sii sáhttet leat. ¶
Ii ábut láhppot dakkár dilálašvuođas. Seammás berre maid ipmirdit ahte sámi servodat lea olu unnit go dáčča servodat máilmmidásis. Veadjá leat alla vuordámuš doaivut ahte sáhtášedje oassálastit dakkár muitalemiin mii dutkiide livččii suohtas ja ávkkálaš gullat. Jus duođalažžan galgá váldojuvvot, de lea deaŧalaš doalahit mihttun ahte sápmelaččain maid livččii sálaš dutki beavdái. Viidásit dán ovdanbuktimis áigut čájehit ovdamearkkaid dása riektediehtagis ja dutkamis. ¶
Universitehtii ¶
Bealistan vikkan doallat geatnegasvuođa mii mis sápmelaččain lea, iežan dutkamušas. Mu oainnu mielde oaidná dálá riekteteoriija dušše čállosiid. Riekteteoriijas eai leat muitalusat eai ge luođit. Midjiide sápmelaččaide gártá nu ahte min vuogit čohkket, dulkot ja juohkit dieđuid, das maiddái riektedieđuid, eai lohkko riektelanjas. Lea álki fuomášit boasttuvuođa das. Muhto lea váddáseabbo čilget juste mii boasttuvuođaid das lea. Mu oainnu mielde lea juoga boastut riekteteoriija giela geavaheamis, ja nu lea teoriijaovddidanbargu geahččalit muddet riekteteoriija vai njálmmálaš árbevirrui maid lea sadji. Lean geahččalan lahkonit muhtun vuođđočuolmmaid maid deaividan iežan doavttergrádabarggus, “Jussa retorihkkan” . Barggadettiin oaivvildan iežan gávnnahan muhtun struktuvrralaš headjuvuođaid dálá riekteteoriijas, ja sávan mu dulkon- ja válddahallanevttohusat šattaše ávkin sidjiide geat barget riekteteoriijain. ¶
Dearvuođaiguin Doktor`ánden ¶
Muhto movt praktihkalaččat bargat vai lahkonit dutkama máilmmi? ¶
Sáhttá geahččalit áđđestallat dutkama mii juo lea dutkojuvvon, ja mii ovdamearkka dihte lea dahkkon riektedutkamis. Lea deaŧalaš bargu mas leat guokte oasi. Vuosttažettiin lea juridihkalaš dutkan, mii sisttisdoallá juridihkalaš dulkondoaimmaid, rievttalaš eksegese. Olu lea barggakeahttá, ja dáiddášedje máŋga eallinagi barggu dahkat dan. Leat guokte buori ovdamearkka dakkár juridihkalaš eksegesii mat leat dahkkon sámi riektedutkamis. Sihke Jens Edvin A. Skoghøy bargu riikkaidgaskasaš eamiálbmotrievtti riektegálduid birra ja Kirsti Strøm Bull bargu boazodoallorievtti birra, leat deaŧalaš barggut dan dáfus. ¶
Nubbi strategiija maid sámi dutkan berre čuovvut, lea sámi máhtus váldit vuođu. Jus fal lea nu ahte dutkiidmáilbmi ii galgga dušše heivvolaš čilgehusaid ráhkadit, muhto maiddái heivvolaš čovdosiid, de gáibida dat máŋggafágalaš lahkoneami. Boazodoallodutkamii livčče sihke luonddudieđa, servodatdieđa, riektedieđa ja humaniora ávkkálaččat. Ovdamearkka dihte sáhtášedje ekologalaš dutkamat, ja bohcco ja ealu guohtunmálle dutkamat, čadnot gielladiehtaga máhtuide. Maiddái servodatdieđalašvuođa guorahallan sosiála ja kultuvrralaš rievdamiid dáfus, mat iešguđetládje rievdadit dán lágan ealáhusdoaimma ja árbevieru guoddi, sáhtášii leat ávkin hálddašeamis ealáhusa mii lea garra roasuid siste. ¶
Nubbi ovdamearka lea Deanu luossafierbmesajiid juogadeapmi, mii doaibmá bures. Norgga luossanjuolggadusaid ráhkadettiin, eai leat dálá vuoigatvuođaid vuođđojurdagiid diehtán, eai ge vuhtii váldán. Lea mávssolaš dakkár ortnegiid almmolažžan dahkat ja dat lea ge dutkama ulbmil. Seammás sáhttá leat váttis dása geavahit dáčča juridihkalaš doahpagiid nu go vieruiduvvan riekti (sedvane). Doaba ii sáhte čilget buot luossabivddu dálá girjás ortnegiid. ¶
Dán dilálašvuođa čilgemis sáhttit geahčadit muhtun mihtilmas áššiid sámi servodagas. ¶
Sápmelaččat leat árbevirolaččat eallán smávva servodagain. Dat mielddisbuktá soames váttis dilálašvuođaid. Okta dain dilálašvuođain lea ahte soahpameahttunvuođa maŋŋel nai galget olbmot eallit ovttas. Riektevuogádat lea olu eambbo huksejuvvon ođđamállet, stuora servodaga vuogi nala. Riekteáššis lea buoremus jus bealálaččat čilgejit ášši nu njuolga go vejolaš. Áššiid galgá dadjat njuolga ja nu čielgasit go sáhttá. Jus olmmoš gullá aivve olu ja čielga čuoččuhusaid olbmuin geaiguin lea soahpameahttunvuohta, de sáhttá gulahallan oalát bisánit. Unna servodagažii ja olbmuide geat doppe leat, sáhttá dat leat garra roassun. Goalmmát reive čilge mainnalágiin soahpameahttunvuođaid čoavdit. ¶
Universitehtii, ¶
Mu eadni lea boarráseamos oabbá 13 vieljažiid ja oappážiid gaskkas, ja son lea stuora bearraša matriárka. Son dat hálddaša soahpameahttunvuođaid mat bohciidit stuora bearrašis. Stuora bearraša lahtut lávejit muhtomin nihttit čuojahit Kárii – mu eatni namma lea Káre. Soahpameahttunvuođat sáhttet šaddat dakkárin ahte soames duođai čuojaha sutnje. ¶
Káre ii láve báljo goassege namuhit soahpameahttunvuođa bealálaččaide, muhto son sáhttá ovdamearkka dihte fitnat dan oambeali ja vilbeali guossis geat eaba šat soabat. Muhtomin son lea goarostan juoidá, gámabára, unna lávkkaža dahje juoidá eará. Sii humadit buot eará go soahpameahttunvuođa birra. Muhtun áiggi maŋŋel sáhttá son čuojahastit bealálaččaide, ja oambealástit. Dál fertet oažžut ráfi du ja vilbealát gaskii. Su soahpameahttunvuođa čoavdinmálles leat máŋga čáppa beali, go ii oktage leat vuoitán ii ge vuoittahallan, nu movt riekteáššiid soahpameahttunvuođa čoavdimis lea. Matriárka lea duohtavuođas skeaŋkkaidis bokte ráhkadan giitevašvuođavealggi, ja dan son geavaha buoremiela bivdit, mainna fas soabaha bealálaččaid. Die lea dušše ovdamearka min kultuvrra oallut soahpameahttunvuođa čoavdinmálliin. Jus árbevieruideamet galggašeimmet duođas váldit, de fertet oahppat daid oaidnit ja dulkot, vai fas sáhttit válljet galgat go geavahišgoahtit daid sámi ođđaáigásašvuođas...Oallut sámi mánáide lea dakkár čielgasit cealkima gáibádus leamaš hui amas. Go ieš vázzen skuvlla, de ledjen oahppan bordit dárogiel sániid maŋŋálaga rievttes grammatihkalaš cealkkan. Šattai goitge váttis dárogiel stiillaid čálidettiin. Ruovttus ledjen oahppan ahte rievttes giella lea go hupmá juoga man birra, dainnalágiin ahte ii daja njuolga rievttes namain. Čállen dárogillii, sámegiela málle mielde, ja sámi giellaárvvuid mielde. Gokko livččen galgan njuolga ja čielgasit dadjat juoidá, dakko čállen guora ášši. Lei bahča munnje ipmirdit ahte skuvlla giella lei nu olu earalágan go ruovttugiella, ja doaivvun ahte mun ledjen áibbas akto dainna bákčasiin, nu go olu eará sámi mánát. ¶
Dearvuođat muhtun bártnis ¶
Lea geavatlaš čuolbma ee. sámi riekteoainnuid dutkkadettiin: Mainnalágiin galgá jorgalit njálmmálaš riektegálduid ja riektegeavaheami vai duopmostuolut galget sáhttit daid geavahit riektečađaheamis? ¶
Dutkanservodaga stuora hástalussan lea danne oažžut dohkkehuvvot njálmmálaš ja geavatlaš riektegálduid. Jus dákkár riektegálduid oččošii oidnosii, de livččii čuolbma dušše muhtun muddui čovdojuvvon. Njálmmálaš dieđuin lea earalágan logihkka go deduktiiva logihkka mii geavahuvvo riektečállosiid dulkomis. Deduktiiva logihkas lea omd. oppalaš tearbma masa oktagaslaš kásus galgá geavahuvvot, ja dat doaibmá bures. Muhto makkár logihkkavuogi galgá geavahit go omd. muitaleami geavaha riektegáldun? Muitalemiid vuođul ii čilgejuvvo makkár riektedilálašvuohta lea dahje ii leat. ¶
Dás oaidná sámi dutkama vuogi válljendárbbu. Ferte historjjálaš vásáhusaid vuhtii váldit. Ferte maid vuhtii váldit ahte lea sáhka olbmuin geaid gielas lea eahpenjulges dahje implisihtta vuohki muitalit áššiid. Sámi dutkanmáilbmái lea stuora hástalus movt dakkár riekteávdnasiiguin galgá bargat jus dat galget geavahuvvot rievttis ja eará formála ákkastallandilálašvuođain. ¶
Universitehta dutkanstrategiijas berre leat goalmmát strategiija – fakultehtaidgaskasaš dutkan. Lea deaŧalaš ovdanbuktit doaimmaid mat sohpet sámi servodahkii, máŋggafágalaš dutkanprošeavttaid johtui bidjamiin nu go lea čilgejuvvon ovdalis. ¶
Dálá media- ja servodatdigaštallan boazodoalu birra, čájeha ahte boazodoalu dáfus lea máŋggafágalaš dutkanprošeakta erenoamáš dárbbašlaš. Máŋggafágalaš dutkanprošeavttas berrejit leat sihke luonddudieđalaš, humanisttalaš ja servodatdieđalaš áššit sámi boazodoalus. Lea erenoamáš deaŧalaš atnit ávkki boazodolliid vásáhusdieđuin, seammás go dutkiid dutkanbohtosat maid bohtet olámuddui. ¶
Lea dárbu dutkat máŋggafágalaččat, danne go sámi kultuvra ii leat juoga mii dáhpáhuvai 200 jagi dás ovdal, 50 jagi dás ovdal, diibmá dahje mannan vahkku. Sámi kultuvra lea ealli kultuvra, ja juohke ealli kultuvrra dovdomearkan lea ahte ođđa áššit ain bohciidit. Dakkár doaibma boktá ođđa dovddastusaid. ¶
Ođđa dovddastusaid geaidnu ii leat goassege ovttageardán. Das gáibiduvvo sihke viissisvuohta, duostilvuohta ja nággárisvuohta. Universitehta vuogádagas berrejit nagodit movttiidahttit ja doarjut dutkiideaset, vai sii dustet ođđa geainnuid mannat. Vuostelasvuođat maid dutkit oalle fargga deaividit, leat muhtun hámádagat dutkama ruhtadeamis. Ruhtadeaddji ásahus hálida áinnas oaidnit geavatlaš bohtosiid. Nuppi dáfus sáhttet bohtosat leat oalle eahpečielgasat go innovatiivvalaččat dutká. Innovatiiva dutkan sáhttá dábálaččat easkka maŋit áiggi adnot deaŧalažžan, ja stuoraservodaga dutkamis leat olu dutkamat mat leat hui bures lihkostuvvan go innovatiiva dutkiid leat vuostáibargan dalle go sii dutke. Sávvamis oažžu sámi servodat vejolašvuođa bajáshukset dutkamis maiddái innoatiiva dutkiid čáhkkehemiin. ¶
Go Romssa universitehta galgá ásahit sámi dutkanárbevieru, de lea universitehtas sihke morálalaš ja geavatlaš ovddasvástádus atnit ávkki dain vásáhusain maid eará eamiálbmogat leat vásihan iežaset ovdánanproseassain. Riektedutkan lea olu ávkkástallan davviameriikká indiánaid dutkamiid, go sii leat 1960-logus juo bargagoahtán oččodanpolitihkain. Lea deaŧalaš ahte Romssa universitehta boahtteáiggis maid ávkkástallá eará eamiálbmogiid vásáhusain, maid sii leat vásihan sin akademiijaid bajáshuksemis. ¶
Dál go golbma vejolaš strategiija leat čilgejuvvon sámivuođa boahtimis dieđalašvuođa latnjii, de lea seammás namuhuvvon ahte ii oktage dain strategiijain akto sáhte addit buori sámivuođa ásaheami. Jus dušše stuoraservodaga dutkama áddestallá, de sáhttá sámivuohta jávkat. Sámivuohta sáhttá hávkat ja jávkat. Jus dušše sámi árbevieruide galgá luohttit, de sáhttá jođánit geavvat dávvervuorkái, ja románttalaš prošeavttaide. Sámi servodaga dálá guovddáš dutkandárbbut sáhttet jođánit vajálduvvat. Jus viggá leat innovatiivan, de lea veadjemeahttun ođđa fuomášumiid dahkat oppa áiggi. Galgá go baicca jurdagiid viežžat oarjemáilmmi dutkamis, jurdagiid viežžat sámi árbevieruin ja dasto geahččalit leat innovatiiva? Vai galgá go bisánkeahttá geavahit dan golbma strategiija – ii ge diehtit ge goas lea geavaheame duon dán strategiija? ¶
Romssa universitehta vuođđudeami digaštallamis deattuhuvvui ahte Romssa universitehtas leat olu doaimmat guovllu servodaga dárbbuid ektui. Minoritehtaid – sámiid ja kveanaid – dárbbut deattuhuvvojedje maid digaštallamis. Ruud-lávdegoddi dajai hui čielgasit ahte Romssa universitehtas berre leat váldoovddasvástádus Norggas sámegiela ja sámi kultuvrra dutkamis ja oahpahusas. Romssa universitehta vuođđudeami digaštallamis oaivvildedje sihke Giellafágaid ja historjjá fágalávdegoddi ja Servodatfágaid fágalávdegoddi (1972), ahte máŋggafágalaš dutkan ferte leat vuođđuduvvon guovllu fágaárbevirrui. Ja sii deattuhedje maiddái ahte ferte vuhtii váldit “daid erenoamáš geatnegasvuođaid” mat leat sámegiela, sámi historjjá ja servodateallima ektui. Dákkár vuoruheami ággan lei earret eará Romssa musea/Romssa universitehtamusea (Sámi etnográfalaš ossodat) nanu biras, ja dutkandoaimmat maid sosiologat, sosialantropologat ja pedagogat álggahedje 1960-logu loahpageahčen. Ruud-lávdegotti evttohusa vuođul bidje Romssa universitehta vuosttaš virggiid servodatdieđalaš suorgái ja giellasuorgái. ¶
Norgga dutkanráđi erenoamáš vuoruhanprográmmat leat leamaš mielde hukseme Romssa universitehta sámegiela, sámi girjjálašvuođa, kultuvrra ja historjjá gelbbolašvuođa. Prográmma maid humanisttalaš ráđđi lágidii – Sámiid ja kveanaid giella, historjá ja kultuvra (1981-1991), ja prográmma maid servodatdieđalaš ráđđi lágidii – Sámi/Sámi-dáčča dutkamat , ledje mávssolaččat sámi dutkiid gelbbolašvuođa huksemis. Norgga dutkanráđđi ásahuvvui 01.01.93, ja lea viidáset fievrridan muhtun osiid sámi dutkama vuoruheamis Kultuvra- ja servodatprográmma čađa ja dutkanráđi eará prográmmaid čađa. Norgga dutkanráđđi čielggadii 1998:s Sámi dutkama dilálašvuođaid, ja guorahalai gelbbolašvuođa- ja oččodandárbbuid, dutkanfáttáid, fágalaš fierpmádagaid jna. ¶
Dán čielggadeamis čujuhuvvo Romssa universitehta bargui riikka stuoramus dutkanásahussan mii gieđahallá sámi dutkangažaldagaid, ja stuora dutkandárbbuide mat leat sámi servodagas. Norgga dutkanráđđi deattuha oaččuhandoaimmaid deaŧalašvuođa, ja ahte lea dárbu hukset fierpmádagaid alit oahppoásahusaid gaskka. Norgga dutkanráđđi ruhtada Romssa universitehta, Sámi allaskuvlla ja Sámi Instituhta ovttasbargoprošeavtta – mii gohčoduvvo Eamiálbmotfierpmádahkan . Eamiálbmotfierpmádaga ulbmil lea earret eará ovddidit ja nannet ásahusaid dutkanbirrasiid, ja oahpahit eambbo sámi ja sámegielat dutkiid. ¶
Norgga dutkanráđđi lea deaŧalaš oassálasti sámi studeanttaid oaččuheamis alit gráda oahpuide, earret eará iešguđetlágán stipeandaortnegiid čađa. Lea maiddái dárbbašlaš ahte Romssa universitehta ieš vuoruha doaibmabijuid maid ulbmil lea studeanttaid oaččuhit sámi oahpuide. ¶
1999 giđa ráhkadišgođii Norgga dutkanráđđi sámi dutkama doaibmaplána. Romssa universitehtas ledje guokte ovddasteaddji referánsajoavkkus. Doaibmaplánas leat fáddásurggiid, ásahusstrategiijaid ja doaibmaprofilaid čielggadusat. ¶
Romssa musea/Romssa universitehtamusea ásahuvvui 1872:s ja lea okta guovllu boarraseamos dieđalaš institušuvnnain. Romssa musea/Romssa universitehtamusea šattai 1976:s Romssa universitehta oassin, ja oaččui 1978:s ovddasvástádusa hálddašit kulturmuitogáhttenlága sámi oasi. 1993:s sirdojuvvui sámi kulturmuitogáhtten Sámi kulturmuitoráđi hálddašeapmái. 1984:s ledje njeallje fágabirrasa main lei erenoamáš ovddasvástádus sámi dutkamii, oahpahussii, diehtojuohkimii ja kulturmuitogáhttemii: ¶
Maŋemus áiggiid leat maid eará fágasuorggit dutkagoahtán ja oahpahišgoahtán sámi fáttáid, ovdamearkka dihte arkeologiija, filosofiija, servodatplánema ja báikegoddedutkama, stáhtadiehtaga, sosiologiija, pedagogihka ja oskkoldatdiehtaga instituhtat. Sámi fáttáid leat maid sisafievrridan Universitehta oahpaheaddjeoahpu ja lassi ja joatkkaoahpu gelbbolašvuođaguovddáš (UNIKOM), Juridihka fakultehta, Medisiinnalaš fakultehta Árktalaš biologiija ossodat, Universitehtagirjerájus (UB) ja Romssa musea/Romssa universitehtamusea Davvinorgga álbmotmusihkkavuorká. ¶
Leat stuora erohusat daid instituhtaid ja Romssa universitehta eará ossodagaid gaskkas dan ektui man viidát sámi áššit leat eksplisihtta dutkan- ja oahpahusfáddán. Dáid erohusaid ja instituhtaid historjjá guorahallat lagabui A mildosis Romssa universitehta ja guoskevaš ásahusaid sámi dutkan ja oahpahus. ¶
Fágabirrasiid, mat leat bargan sámi dutkamiin, ovdáneapmi govvida muhtun deaŧalaš áššiid sámi dutkangelbbolašvuođa huksemis, sámi fáttáid oahpahussii sisafievrrideamis, sierra sámi oahppofálaldagaid ráhkadeamis jna. ¶
Dás geavahuvvo Historjjá instituhta ovdáneapmi ovdamearkan dasa movt instituhtta dássidit lea huksen stuora gelbbolašvuođa sámi fáttáin. Historjjá instituhta válddáhagat leat earret eará sámi ja eamiálbmotfáttát, ja dat lea dahkan sihke instituhta ja Romssa universitehta dovddusin riikkaidgaskasaččat. Instituhtta čájeha praktihkalaččat makkár hástalusat leat go galgá lasihit Romssa universitehta sámi dutkama, ja movt daid hástalusaid sáhttá gieđahallat. Instituhtas lea vuosttašdási našunála ovddasvástádus oktiiheivehit sámiid ja kveanaid historjjá dutkama ja oahpahusa ovdáneami. ¶
Instituhtta lea dássidit huksen sámi historjjá gelbbolašvuođa. 1970-logu gaskkamuttus ledje instituhtas dušše moadde gurssa ja dieđalaš assisteantavirgi sámi historjjás, ja 1990-logus lei instituhtas sierra professoráhtta sámi historjjás, erenoamáš oahppofálaldagat váldofágadásis sámi/eamiálbmotdutkamis, máŋga eksáminerejuvvon doavttirgrádastudeantta sámi fáttáin ja riikkaidgaskasaš olgogovva. ¶
Hansen ja Minde čilgeba notáhtas dán proseassa ná: ¶
“...Sámi historjá lea ossodaga vuođđudeami rájes juo leamaš guovddážis. Ossodaga historjábiras (Historisk klubb) lágidii 1975:s vuosttaš seminára mas dušše lei sáhka sámi historjjás. Logaldallamat dán fáttás leat maŋŋil šaddan oassin ossodaga/instituhta báikkálaš historjjálaš seminárain mat lágiduvvojit jahkásaččat, maŋemustá davvinorgga XXIII historjáseminára Čáhcesullos čakčamánu 1998:s. Fáddán lei “Historjá, čearddalašvuohta ja politihkka” . ¶
1976 rájes 1982 rádjái, lei ossodagas dieđalaš assisteanta/NAVF-stipendiáhtta sámi historjjás. Seammá áigodagas dutkagohte máŋga fásta bargi dilálašvuođaid mat guoskkahedje sámi historjjá, erenoamážit ássanhistorjjá, historjjálaš demografiija, vuoigatvuohta- ja luondduriggodatgažaldagaid, ja minoritehtapolitihka. Muhtun váldofágastudeanttat čadnojedje dáidda álggahuvvon prošeavttaide ja čálle váldofágabargguset dáin dutkansurggiin. 1980-logu álggugeahčen sáhtii vuođđofágadásis válljet čiekŋudit norgga minoritehtapolitihkkii. Muhtun dain eará čiekŋudanfáttáin ledje maiddái deaŧalaš sámi oasit, nu go ovdamearkka dihte fáttás “Ássan ja ekonomiija Davvi-Norggas sullii 1600-logu rádjái” , mii maiddái gieđahalai dološ sámi heivehusvugiid ja ássama. ¶
Sierra virgi sámi historjjás ásahuvvui 1984:s, ja gohčoduvvui gitta 1993 rádjái formálalaččat ½ gaskavirgi, muhto duohtavuođas dutkkai bargi eanas sámi historjjá. 1980-logu loahpageahčen ásahuvvui ođđa virgi sámi historjjás ja kultuvrras maŋŋel go musea sámi birrasat, giella ja girjjálašvuohtabirrasat, sosialantropologiijabiras ja historjábiras ovttas ledje bargan dan badjelii. 1988:s virgáibidje olbmo dán virgái ja bargi čadnojuvvui Historjjá ossodahkii iežas fágaduogáža dihte. Go Sámi dutkamiid guovddáš ásahuvvui, sirdojuvvui dán bargi bargangeatnegasvuohta guovddážii, vaikko su bargosadji ain lei Historjjá ossodagas. ¶
1993 rájes lea instituhtas leamaš sierra njunušvirgi erenoamážit sámi historjjá váras. Dán áigodagas oaččuhedje olu váldofágastudeanttaid ja dr.art.studeanttaid dutkansuorgái. Eksáminerejuvvo sullii 10 váldofágastudeantta geat váldofágabargguin ledje sámi fáttáid guorahallan, ja čađahuvvui okta dr.philos.-gráda. (Astri Andresen: “Nuppástuhttináigodat. Nomádalaš boazodoallu Duortnus siiddas ja Romssas 1840-1920.” ) Erenoamážit 1800- ja 1900-logu historjái lei buorre oččodeapmi . Sámi historjá sisafievrriduvvui dán áigodagas buot dásiide oahpus. Leat maiddái doalahan čiekŋudanfálaladagaid vuođđofágadásis. Ođđa válljenfáttát ođđaáigásaš sámi historjjás leat ásahuvvon, ja váldofágadásis lea vejolaš sierranit reálhistorjjálaš eamiálbmothistorjái. ¶
Historjá ossodat lea leamaš mielde ásaheame sámi kulturdieđu lohkanbajioahpu: evttohus bođii ovdan juo 1989 čielggadanbarggus man boađus lei Sámi dutkamiid guovddáža ásaheapmi. Sámi kulturdieđu lohkanbajioahppu álggahuvvui easkka 1998 čakčalohkanbaji – ja dasa lei stuora beroštupmi... ¶
1990-logu váldoulbmil lea leamaš sihkkarastit institušuvnnalaš huksema seailluhan dihte gelbbolašvuođaid maiddái boahtteáiggis – sihke našunála bajitdási ásahusain ja sierra sámi dutkan-, oahpahus- ja diehtojuohkinásahusain (omd. báikkálaš ja guovllulaš dávvervuorkkáin ja kulturguovddážiin). Dál lea mis professorvirgi sámi historjjás, ja máŋggas earát geat leat čadnon instituhttii, omd. fásta bargit, stipendiáhtat ja dutkit, leat dahkan dutkamušaid main lea molssašuddi mearkkašupmi dutkansuorgái. Erenoamážit ferte namuhit ahte guokte doavttirgrádastudeantta, maid dutkanráđđi lea ruhtadan, dutkaba sámi historjjá: boazodoallo- ja preassahistorjjá. Juste dál leat lagabui 10 váldofágastudeantta čállime váldofágabargguid main lea sámi historjá fáddán dahje main sámi fáttát leat deaŧalaš temáhtalaš oassin. ¶
Dál lea “Sámi historjá/eamiálbmot- ja minoritehtahistorjá” okta Historjjá instituhta njealji váldovuoruhansurggiin... ¶
Historjjá našuvnnalaš fágaráđđi lea mearridan ahte instituhtas lea 1997 rájes vuosttašdási našuvnnalaš ovddasvástádus oktiiheivehit sámi ja kveana historjjá dutkama ja oahpahusa ovdáneami. ¶
Nu go lagabui čilgejuvvo čuoggás A.7.3 Historjjá instituhtta , lea instituhtta ásahan sámi oahppofálaldagaid, álggahan máŋga dutkanprošeavtta main ovttasbarget eará instituhtaiguin. Fágii lea goitge dárbu oaččuhit ođđa olbmuid. ¶
Guorahallama duogáš lei earret eará digaštallan mii buollái Servodatdiehtaga instituhtas go sosialantropologat evttohedje ásahit sierra sosialantropologiija fágaoahpu. ¶
Lávdegoddi guorahalai dušše humanisttalaš ja servodatdieđalaš fágaid. Lávdegoddi oaivvildii ahte Romssa universitehta doaimmat ledje: ¶
Lávdegoddi hálidii maiddái čielggadit doahpaga sámi dutkan . Geahča čuoggá A.1.1 Mii lea sámi dutkan ja oahpahus? ¶
Lávdegoddi evttohii earret eará ásahit Sámi dutkamiid guovddáža . Ággan lei ásahit buoret vejolašvuođaid vuoruhit ja oktiiheivehit dutkamiid ja oahpahusaid mat váikkuhit sámi servodahkii, ja nu maiddái oainnusin dahkat Romssa universitehta geatnegasvuođaid sámi servodaga ektui. Guovddáš galggai ¶
Lávdegoddi evttohii ahte guovddážis galget leat hálddahuslaš bargit, dutkanbagadalli, guokte dutki ja muhtun gaskaboddasaš virggi. Universitehtastivra lea prinsihpalaččat mearridan ahte guovddážiidda eai galgga virgáibiddjot dutkit, vai eai šatta soahpameahttunvuođat fakultehtaid fágalaš doaimmaid ektui, ja vai ii biđge unna fágabirrasaččaid. Evttohus čatnat dutkanvirggiid Sámi dutkamiid guovddážii lea ain duos dás guorahallojuvvon. ¶
Sámi dutkamiid guovddáš lea njuolga Universitehtastivrra vuolde, ja lea danin friddjadeabbo go Romssa universitehta eará guovddážat. Guovddáža jođiha stivra, maid Universitehtastivra nammada guovtti jahkái ain hávális. Guovddážis lea dál juste hálddahusjođiheaddji, giellakonsuleanta, oahppobagadalli, konsuleanta beallevirggis ja dieđalaš gaskavirgi sámi historjjás ja kultuvrras. Sámi dáiddár Iver Jåks lea 1993 rájes gitta 1999 rádjái go penšunerii, leamaš Sámi dutkamiid guovddáža dieđadáiddár (’artist in residence’). Jåks virgáibidjama duogáš lei nannet kulturrelaterejuvvon máhtuid, ja ásahit dovddastusa ahte eahpeformálalaš ja formálalaš máhtut fertejit deavdit nubbi nuppi. Bušeahta gáržžidemiid dihte lea virgi heaittihuvvon, muhto dál barget oaččuhit dán virggi fas ruovttoluotta. Guovddáš oassi eamiálbmotdutkamis lea ahte dutkan ferte leat vuođđuduvvon eamiálbmogiid iežas máhtuide, ja ahte eamiálbmotdutkan galgá buktit dovddastusaid ahte formálalaš ja eahpeformálalaš máhtut devdet nubbi nuppi ja daid ii sáhte sirret. ¶
Sámi dutkamiid guovddáš hálddaša olu doaimmaid, váldodoaimmat leat earret eará: ¶
Sámi dutkamiid guovddáža ulbmil lea maiddái doaibmat resursan sámi servodahkii ja systemátiseret ja buvttadit ođđa gelbbolašvuođaid fenomenain ja proseassain mat váikkuhit sámi servodahkii, kultuvrii ja gillii. ¶
Guovddáža doaimmat árvvoštallojuvvo 1994:s guovddáža ulbmiliid ektui. Lei hui váttis árvvoštallat movt Sámi dutkamiid guovddáža doaimmat leat váikkuhan, muhto guovddáš lei positiivvalaččat beaggán universitehtabirrasis. Erenoamážit lea 1993 Eamiálbmotkonferánsa, mátkedoarjjaortnet ja guovddáža oktiiheivehandoaibma Romssa universitehta sámi dutkamiid dutkiid ektui, beaggán viidát. Sámi dutkamiid guovddáš bisui 1995: s Universitehtastivrra vuollásažžan, ja bisuhii dasto maiddái friddjavuođas, vaikko eará guovddážat sirdojuvve Dutkanossodahkii. Friddjavuođa ággan ledje guovddáža doaibmasuorggit ja ulbmilat, maid buoremusat vuhtii váldá dákkár vuogádagas. ¶
Strategiijaplánabarggu oktavuođas lei dárbbašlaš árvvoštallat Sámi dutkamiid guovddáža doaimmaid ulbmiliid ektui. Geahča viđat kapihttala Doaibmabijuid evttohusat . ¶
Lávdegoddi evttohii maiddái eará doaibmabijuid: ¶
Eanaš doaibmabijut leat čuovvoluvvon unnit dahje eanet Sámi dutkamiid guovddáža bargguid čađa. ¶
Seminára servodatdiehtaga ja máhttopolitihka birra evttohuvvui lágiduvvot dan dihte go eai lean ovttaoaivilis sámi dutkama sajádaga ektui, ja dan dihte go nu olu máŋggalágán ipmárdusat bohciidedje digaštallamis mii buollái go sosialantropologat evttohedje ásahit sierra sosialantropologiija fágaoahpu. 1989 rájes leat lágiduvvon máŋga fáddáčoahkkima, seminára ja sullasačča sámi dutkama sajádaga birra Romssa universitehtas. Strategiijaplána čuovvoleamis berre joatkit daiguin dieđateorehtalaš digaštallamiiguin, ja Sámi dutkamiid guovddáš berre álggahit daid digaštallamiid. ¶
Sámi dilálašvuođaid dutkan lea, seammá go earret eará máŋggakultuvrralašvuođa ja máŋggagielalašvuođa dutkan, sihke Romssa universitehta vuoruhansuorgi ja ovddasvástádussuorgi. Universitehta vuoruhansuorggit sáhttet rievddadit áiggiid mielde, muhto universitehta ovddasvástádussuorggit eai rievdda ja daid ii sáhte duvdit eret. Romssa universitehta strategiijanotáhta ”Romssa universitehta strategiijanotáhtta jagi 2010 rádjái” njealját čuoggá vuolde čuožžu: ¶
”Romssa universitehtii lea stuora hástalussan ahtanuššat vai riikkaidgaskasaččat lea njunnožis sámi dilálašvuođaid dutkamiin ja maiddái oppalaččat eamiálbmot- ja minoritehtadilálašvuođaid dutkamiin. ¶
Lea lunddolaš ahte Romssa universitehta sihke geográfalaš sajádaga dihte ja eará mihttomeriid dihte lea njunnožis dakkár dutkamiin”. ¶
Norggafierpmádagas lea Romssa universitehtas mihttomearri našuvnnalaččat leat njunnožis sámi dutkamis. Sámedikki čielggadus čájehii ahte 192 dutkiin geat 1996:s dutke sámi ja sápmelaččaide guoskevaš áššiid Norggas, ledje olles 46% Romssa universitehtas. ¶
Dutkanlávdegoddi cealká gulaskuddancealkámušas ahte váillaha Romssa universitehta dutkanhástalusaid. Dutkanlávdegoddi evttoha ásahit sierra prográmma sámi ealáhusaid dutkančuolmmaid várás. ¶
ja sámiide guoskevaš dutkamiid”. ¶
Berre nammaduvvot bargojoavku man bargu lea čujuhit muhtun dutkanfáttáid/surggiid maid hálidit vuoruhit sámi/eamiálbmotdutkamis. Mihttomearrin berre leat dáid dutkansurggiid guorahallat fágaidgaskasaš/fakultehtaidgaskasaš oaidninsajis. ¶
Sámi dilálašvuođaid dutkan lei deaŧalaš ággan Romssa universitehta vuođđudeapmái, ja danin lea sihke lunddolaš ja dárbbašlaš evttohit muhtun doaibmabijuid maid hálidit vuoruhit áigodagas 2000-2010. Doaibmabijut leat: ¶
Fágabirrasat deattuhit cealkámušain erenoamážit dárbbu nannet oktiiheivehandoaimma. Leat čielga vuordámušat ahte Sámi dutkamiid guovddáš čadno čavggabut fágabirrasiidda, ahte guovddáža oktiiheivehandoaibma nannejuvvo ja ahte guovddáš vuolggaha eambbo máŋggafágalaš prošeavttaid, geahča čuoggá A.7 gažaldagat 9-10 ja gč. Stáhtadiehtaga instituhta gulaskuddancealkámuša. Dát doaimmat eaktudit ahte guovddáš nannejuvvo fágalaččat, ja ahte guovddáš oažžu buoret vejolašvuođaid doaimmahit dutkandoaimmaid bargguidis čađa. ¶
Guovtti cealkámušain leat konkrehta evttohusat doaibmabijuide movt dán sáhttá dahkat. Vuosttaš evttohus lea organiseret Sámi dutkamiid guovddáža seammaládje go áivan dutkamiid guovddážiid (Centre of excellence), ja nubbi evttohus lea organiseret guovddáža alla dutkamiid guovddáža (Senter for høyere studier) modealla mielde. Dutkanlávdegoddi cealká gulaskuddancealkámušastis ahte sámi dilálašvuođaid dutkamat ja oppalaččat eamiálbmot- ja minoritehtadilálašvuođaid dutkamat sáhttet šaddat Romssa universitehta , áivan dutkamiid guovddážin. Guovddáš berre válljet muhtun fágalaš fáttáid ja meroštit daid guovddáža doaibman. Dutkanlávdegoddi evttoha ahte Sámi dutkamiid guovddáža stivra berre bargat dáinna áššiin viidáseappot. Arkeologiija instituhtta evttoha nannet Sámi dutkamiid guovddáža sihke ekonomalaččat ja fágalaččat, vai maiddái sáhttá sámi dutkamiidda doaibmat fágalaš resursan ja deaivvadanbáikin, ovdamearkka dihte máŋggadieđalaš dutkanjoavkkuid deaivvadanbáikin alla dutkamiid guovddáža modealla mielde. ¶
Jus guovddáš galgá bargat aktiivvaleappot studeanttaid ektui, čadnot čavggabut fágabirrasiidda ja riikkaidgaskasaččat oainnusin dahkat Romssa universitehta, de berre guovddáža váldodoaimmaid nannet. Deaŧalaš mihttomearrin lea maiddái ahte Sámi dutkamiid guovddáža hálddahus meannuda áššiid sihke sámegillii ja dárogillii. ¶
Vai Sámi dutkamiid guovddáš nagoda deavdit daid gáibádusaid mat áiggi mielde bođežit, sihke Romssa universitehta fágabirrasiin ja riikkaidgaskasaš birrasiin, de lea áibbas dárbbašlaš ahte guovddáš vuođđuduvvo eará prinsihpaid nala go daid prinsihpaid nala maid Universitehtastivra lea bidjan vuođđun. Lea deaŧalaš danin go Romssa universitehta ferte riikkaidgaskasaččat leat njunnožis bidjame eamiálbmogiid dutkama ja oahpahusa guovddážii. ¶
Romssa universitehtii ásahuvvo riikkaidgaskasaš sámi ja eamiálbmotdutkanguovddáš. Guovddáš viidáset fievrrida Sámi dutkamiid guovddáža nu go dat lea dálá dilis. ¶
Guovddáža nammaevttohusat, váldonamma ja liigenamahus: ¶
Sámegillii: Sámi dutkanguovddáš ¶
Guovddáš galgá fátmmastit sihke sámi dutkamiid ja maiddái eará eamiálbmogiid dutkamiid. Sámi oassi galgá leat guovddážis ja erenoamážit deattuhuvvot. Guovddáš galgá oktiiheivehit ja nannet Romssa universitehta sámi dilálašvuođaid ja eamiálbmotdilálašvuođaid dutkama, ja čohkket njunuš dutkiid dáin fágasurggiin. Guovddáža fágalaš gelbbolašvuođat sáhttet dasto leat resursan earret eará NORAD, Norgga dutkanráđi ja NUFU prošeavttaide. ¶
Sámi dutkamiid guovddáža stivra evttoha ahte nammaduvvo bargojoavku mii bargá viidáseappot Sámi dutkanguovddáža ásahemiin. Bargojoavkku evttohasat leat: ¶
“Kulturhistorjjálaš dutkamat sáhttet stuora ovdamuniin vuođđuduvvot stuorát máŋggadieđalaš prošeavttaide.” – Arkeologiija instituhtta. ¶
Evttohuvvo ásahit dutkanovttasbargguid sihke Romssa universitehta ossodagaid/instituhtaid gaskkas, ja Romssa universitehta ja eará ásahusaid gaskkas. Nu go “Romssa universitehta ja guoskevaš ásahusaid sámi dutkan ja oahpahus” - mildosis boahtá ovdan, de eai leat sámi áššit seammá olu sisafievrriduvvon buot instituhtaide. Instituhtaid fágalaš ovdáneapmi, fágalaš relevánssa sturrodat ja resursavátnivuohta virggiid ektui váikkuhit dieđusge erohusaide, muhto erohusaid sáhttá maiddái dulkot váilevaš moktan hástalusaid dustet. Čuoggás A.1.2 Romssa universitehta oktavuođat sámi servodahkii , ságastallojuvvo ahte ferte nannet daid iešguđetge fágabirrasiid sámi dutkama eavttut, ja ahte maiddái ferte ásahit ortnegiid mat ovddidit máŋggafágalaš dutkanprošeavttaid (geahča maiddái Arkeologiija instituhta cealkámuša, čuokkis A.7.1). ¶
Áigeguovdilis máŋggafágalaš dutkanprošeakta lea dutkat boazodoalloáššiid. Boazodoalloáššiid dutkkadettiin ferte vuhtii váldit sihke eanadatipmárdusaid, boazodoalu sosio-kultuvrralaš rievdamiid ja boazodoalu rámmaeavttuid rievdamiid. Lea maiddái deaŧalaš ahte dálá gelbbolašvuođahuksemat biologalaš dilálašvuođain ja ealáhusovddidemiin nannejuvvojit. ¶
Lea deaŧalaš nannet birrasiid mat dutket áššiid nu go sámerievtti, sámi vieruiduvvon vuoigatvuođaid ja oppalaččat eamiálbmotvuoigatvuohtaáššiid. Dáid dutkančuolmmaid berre maid dutkat stuorat máŋggafágalaš dutkanprošeavttain. ¶
Eamiálbmogiid dearvvašvuođa- ja sosiáladilálašvuođat leat daid maŋemus jagiid beaggán miellagiddevaš dutkanfáddán. Dát dutkančuolmmat leat deaŧalaččat sámi servodaga olbmuide ja eará eamiálbmotservodagaid olbmuide. Dáid dilálašvuođaid ferte dutkat sihke máŋggafágalaččat ja fakultehtaidgaskasaččat, go sihke sosiálalaš, kultuvrralaš ja biologalaš/genehtalaš dilálašvuođat váikkuhit olbmo dearvvašvuhtii, ja vai gokčá buot beliid olbmuid dearvvašvuođaipmárdusas. ¶
Lea erenoamáš deaŧalaš ahte sámi dutkamiin beroštit filosofalaš vuođđogažaldagain. Dát leat deaŧalaš gažaldagat mat gusket buot eará dutkansurggide ja fágabirrasiidda. Lea maiddái deaŧalaš dáid gažaldagaid gieđahallat buohtastahtti dilálašvuođaid ektui stuorát eamiálbmotoktavuođain. ¶
Berre nammadit bargojoavkku mii galgá vuoruhit dutkanfáttáid/surggiid sámi/eamiálbmotdutkamiin. Mihttomearrin berre leat dáid surggiid guorahallat fágaidgaskasaš/fakultehtaidgaskasaš oaidninsajis. ¶
Álggahuvvo bargu ásahit ja ruhtadit ovtta dahje eanet fakultehtaidgaskasaš dutkanprošeavtta sámi fáttás. Sámi dutkamiid guovddáža stivra evttoha bargojoavkku lahtuid. ¶
Muhtun evttohus movt fágabirrasiid sáhttá nannet lea viššaleappot geavahit stipendiáhttavirggiid dain fágabirrasiin maid áigu vuoruhit, ja čatnat stipendiáhttavirggiid dutkanprošeavttaide. Eará evttohus lea stipendiáhttavirggiid virgáibidjamis vuoruhit ohcciid geat áigot dutkat fáttáid mat gullet Romssa universitehta ovddasvástádussurggiide. Historjjá instituhta ovdáneapmi, čuokkis 4.3.1 Historjjá ossodat / Historjjá instituhtta ovdamearkan, čájeha ahte vuoruhemiid ferte guhkes áiggiid badjel dahkat, ja ahte lea dárbbašlaš geavahit iešguđetlágán stipeandaortnegiid doaibmabidjun. Dákkár movttiidahttindoaimmat sáhttet unnidit erohusaid gaskkal fágaid autonomiija ja Romssa universitehta dárbbuid stivret vuoruhansurggiid bokte olahan dihte ulbmiliid. ¶
Biologiija instituhtta evttoha gulaskuddancealkámušastis várret ovtta dahje eanet universitehtastipendiáhttavirggi bohccobiologiija dutkamiidda. Dutkanlávdegoddi árvala gulaskuddancealkámušastis ahte maiddái boahtteáiggis galgá stipendiáhttavirggiid juogadettiin vuoruhit stipendiáhttavirggiid mat leat sámi dutkama várás. ¶
Riikkaidgaskasaš doaimmaheapmi eaktuda ahte dárbbašlaš dieđut sámi ja eamiálbmotoahpuid birra maiddái leat eŋgelasgillii gihppagiin ja ruovttosiidduin Interneahtas. ¶
Arkeologiija instituhtta doarju gulaskuddancealkámušastis evttohusa ásahit eamiálbmotoahpuid MA-prográmma. Instituhtta cealká maiddái ahte dat lea deaŧalaš doaibma mii nanne universitehta dutkama ja oahpahusa. Arkeologiija instituhtas leat relevánta fáttát, ovdamearkka dihte kulturhistorjá, kulturmuitogáhtten, eanadat, bassi báikkit, etihkka, fágahistorjá, minoritehta ja majoritehta gaskavuođat. Maiddái Stáhtadiehtaga instituhtta doarju dákkár fálaldaga ásaheami, ja oaivvilda ahte lea lunddolaš ahte dákkár fálaldaga oassin maiddái leat stáhtadiehtaga fáttát. Eamiálbmotoahpuid MA-prográmma nannesivččii máŋggafágalaš ovttasbargguid. ¶
Sosialantropologiija instituhtta oaivvilda ahte eamiálbmotoahpuid MA-prográmma ásaheapmi lea miellagiddevaš doaibma maid berre čielggadit eambbo. Sosialantropologiija instituhtta maid evttoha muhtun vejolaš modealla maid berre vuđoleappot árvvoštallat, namalassii ”geasseskuvlamodealla” maid sáhttá fállat studeanttaide ja eamiálbmotorganisašuvnnaid ovddasteddjiide. Vejolaš fáttát leat: riikkaidgaskasaš eamiálbmotriekti, ON-vuogádat, sámeriekti, soahpameahttunvuođaidsosiologiija, etnisitehta-doaba, etnopolitihkka, eamiálbmotáššiid hálddašanásahusat, eamiálbmogiid oahpahuspolitihkka, eamiálbmothistorjá jna. Evttohit oahpu juohkit osiide maidda čiekŋuda vuđolaččat ja main leat sierra eksámenat. Oahppu ferte lágiduvvot fágaidgaskasaččat. Oahpu ferte maiddái geahččat Olgoriikkadepartementta signálaid ektui nannet veahki ovddidanguovlluid eamiálbmogiidda. Antropologiija instituhtta deattuha maiddái ahte Sámi dutkamiid guovddáža hálddahusa berre nannet ovttain virggiin mii galgá háldet MA-prográmma oahpahusaid. Go ásaha dutkanoktiiheivehanvirggi, de ferte dan guorahallat hálddahuslaš resurssaid ektui mat dárbbašuvvojit čielggadit ja organiseret eamiálbmotoahpuid mastergráda. Dán ferte muittus atnit go Sámi dutkamiid guovddážii galgá virgáibidjat eambbo bargiid. ¶
Eamiálbmotoahpuid Master-prográmma plánenbargu gárvvistuvvo. Ohccojuvvo ásahit oahpu Humanisttalaš fakultehta, Juridihka fakultehta ja Servodatdiehtaga fakultehta fakultehtaidgaskasaš oahppun. Mastergrádas galgá eamiálbmotáššiid ollislaččat gieđahallat ja galgá maiddái gieđahallat fáttáid mat eamiálbmotoktavuođain leat áigeguovdilat. ¶
Romssa universitehta berre eamiálbmotoahpuid Master-prográmma lassin, maiddái árvvoštallat ásahit eamiálbmotoahpuid Bachelor-prográmma. Bachelor-prográmma addá gelbbolašvuođa lohkágoahtit eamiálbmotoahpuid Master-prográmma, muhto Bachelor-prográmma lea maiddái sierra oahppu. ¶
Romssa universitehta lea mielde Arctic University ovttasbarggus. Romssa universitehtas lea ovddasteaddji bargojoavkkus mii galgá ráhkadit konkrehta ”BA in arctic studies” evttohusa. ”BA in arctic studies” soaitá šaddat leat boahttevaš oahppofálaldat Romssa universitehtas. ¶
Romssa universitehta sámegiela doaibmaplánas čujuhuvvo ahte sámegielmáhttu berre árvvoštallojuvvot gelbbolašvuohtan Romssa universitehta virgáibidjamiin, ja deaŧalaš gelbbolašvuohtan bargat ja/dahje dutkat sámi guovlluin. ¶
Evttohuvvo maiddái ahte stipendiáhtain galgá leat seammá vejolašvuohta ohcat virgelobi oahppat sámegiela go dieđalaš bargiin lea geat leat bistevaš virggiin. ¶
Romssa universitehtas leat máŋga hástalusa mat eai guoskka dušše iešguđetge instituhtaide. Ferte danne maiddái hutkat ortnegiid mat leat oppalaččat olles universitehtii, ovdamearkka dihte iešguđetlágán ovttasbargoortnegat. Ii leat álohii resursavátnivuohta mii hehtte máŋggafágalaš ja fágaidgaskasaš dutkamiid Romssa universitehtas, muhto dávjá leat maiddái ovttasbargováttisvuođat mat dagahit dan. Hástalussan lea danin ásahit institušuvnnalaš lágidemiid mat ovddidit ovttasbargguid fágaid rájiid rastá. Ollugat oaivvildit ahte lea vejolaš dutkat máŋggafágalaččat ja fágaidgaskasaččat, muhto de gáibiduvvojit eará organisašuvnnalaš čovdosat go dál leat. Ovttaskas dutki ii nákce álggahit ja oktiiheivehit dutkanprošeavttaid mat leat fágaidgaskasaččat ja/dahje máŋggafágalaččat. Danin dárbbašuvvojit ruhtanávccat friddjaoastit bargiid dákkár oktiiheivehanbargguid dahkat. ¶
Evttohuvvo ahte juohke jagi várrejuvvojit ruđat friddjaoastit dutkiid ja nu maiddái álggahit ođđa máŋggafágalaš dutkanprošeavttaid/prográmmaid. ¶
Sámi dutkan- ja oahpahusbiras stuorru, ja dárbbut ovttasbargat dutkan- ja oahpahusásahusaid gaskka lassánit. Dál mii oaidnit bohtosiid dain bargguin mat leat dahkkon universitehta 25 jagi historjjás. Dál leat ilbmame sámi dutkit geain lea alla dutkandássi. Leat maiddái almmuhuvvon dutkanbohtosat main lea stuora mearkkašupmi sámi servodahkii. Romssa universitehta gelbbolašvuohta ja daid eará sámi dutkanásahusaid gelbbolašvuođat, Sámi allaskuvlla ja Sámi Instituhta, čájehit ahte lea ealli riikkaidgaskasaš dutkanbiras. Lea hástalussan čájehit dákkár dutkama potensiála ja ásahit dutkan- ja oahpahusbirrasiid mat heivejit profileremii. ¶
Erenoamážit hálidit deattuhit Eamiálbmotfierpmádaga ásaheami mearkkašumi. Eamiálbmotfierpmádat lea Sámi allaskuvlla, Sámi Instituhta ja Romssa universitehta ovttasbargoprošeakta. Eamiálbmotfierpmádat lea organiserejuvvon nu ahte nanne dáid ásahusaid ovttasbarggu. Dutkanbirrasat mat áiggiid mielde leat bargan sámiide guoskevaš dutkančuolmmaiguin, leat vuođđun dutkanservodahkii mii lea gearggus searvat riikkaidgaskasaš dutkanservodahkii. Dál leat juo máŋga prošeavtta álggahuvvon, ovdamearkka dihte Nicaraguas, Guatemalas, Oarjedavvi-Ruoššas, Vietnamas ja Botswanas. Dát prošeavttat leat oassin universitehta riikkaidgaskasaš dutkanprofilas, seammás go sihke sáhttet ja berrejit bovdet eamiálbmogiid ovttasbargguide. Dákkár prošeavttat leat mielde oktavuođaid čatname, gelbbolašvuođaid hukseme, ja oččodeame – ii dušše Romssa universitehtas – muhto maiddái ovttasbargoriikkaid studeanttaid ja dutkiid dáfus. Dáid strategiijaid deaŧalašvuohta ii sáhte doarvái olu deattuhuvvot. Juste Romssa universitehtas, lagas oktavuođain sámi servodahkii, leat erenoamáš vásáhusat ja gelbbolašvuođat mat dahket universitehta gelbbolažžan ásahit buriid prográmmaid ja strategiijaid eará máilbmeosiid ektui. ¶
Dákkár vuoruheapmi eaktuda ahte Romssa universitehta čájeha iežas erenoamášvuođaid Norggafierpmádagas ja maiddái riikkaidgaskasaš universitehtasearvevuođas. Dát mielddisbuktá ahte Romssa universitehta ovdamearkka dihte hálida searvat NORAD eamiálbmotprográmma gelbbolašvuođahuksemii, vuoruhit eambbo eamiálbmotstudeanttaid oaččuhit universitehtii, leat mielde hábmeme Arctic University jna. ¶
Romssa universitehta berre ovddidit vejolašvuođaid mat leat Eamiálbmotfierpmádaga ávkkástallamis. Dán rádjái lea ásahuvvon nana dutkanovttasbargu. 2002 rájes ii ruhtat šat Norgga dutkanráđđi Eamiálbmotfierpmádaga, ja eará ruhtadeapmi lea dárbbašlaš jus fierpmádaga doaimmat galget ceavzit. ¶
NORAD lea bivdán Romssa universitehta evttohit movt galgá hábmet foruma – “Ovddidanguovlluid eamiálbmotáššiid foruma” – mii galgá čadnot NORAD eamiálbmotprográmmii. Sámi dutkamiid guovddáš lea nammadan bargojoavkku man bargu lea plánet Romssa universitehta oassálastima eamiálbmotprográmmii. Fágabirrasat leat hástaluvvon buktit evttohusaid dán bargui. Erenoamážit gieđahallo gelbbolašvuođahuksenoassi vuđolaččat, ja danin leage lunddolaš dán barggu čatnat eamiálbmotoahpuid Master-/Bachelor-prográmma ásaheapmái. ¶
Suoidnemánus biddjui bargui prošeaktabargi gii galgá hábmet foruma sisdoalu. Sánit mat čilgejit foruma sisdoalu leat konferánssat, seminárat, dutkandieđuid juohkin, diehtojuohkin ja interneahttasadji. ¶
Lea ulbmil nannet buot fágaid gelbbolašvuođaid sámi servodateallima ja kultuvrra birra, go universitehta oahpaha fágaolbmuid máŋgga surggiide mat váikkuhit sápmelaččaide. Humanisttalaš fakultehta deattuha dán deaŧalaš doaibmabidjun gulaskuddancealkámušastis. ¶
Daid iešguđetge fágasurggiid dárbbut sámi lohkanmeriid ráhkadit eai leat čielggaduvvon, ja muhtun fágasurggiid dáidá erenoamážit fertet bearráigeahččat, vai sisafievrridit sámi áššiid lohkanmeriidasaset. Čuoggás A.3 Juridihka fakultehta , evttohuvvo várret ruđaid ruhtadit 1-1 ½ jahkebarggu oahpponeavvuid ráhkadit. Muhtun ossodagat buktet goitge evttohusaid mat leat čadnon oahpahussii. Juridihka fakultehta evttoha várret ruđaid sámerievtti oahppogirjji ráhkadeapmái. Arkeologiija instituhtta deattuha ahte lea deaŧalaš nannet vuolit gráda lohkamiid oahppofálaldagaid, vai movttiidahttá studeanttaid joatkit oahpu gázzat. ¶
Eará evttohus lea sisafievrridit sámi áššiid/davvinorgga áššiid fágaid vuođđodigaštallamiidda. Čuoggás A.1.2 Universitehta oktavuođat sámi servodahkii , ja čuoggás A.7.2 Filosofiija instituhtta , čujuhuvvo ahte lea dárbu nannet oahppofálaldagaid sámi dilálašvuođaid birra, ovdamearkka dihte ex.fac.-dásis. Evttohuvvo maiddái ahte universitehta jođiheaddjit čielgasit čájehit ahte davviguovlluid girjjálašvuohta , ja nu maiddái sámi girjjálašvuohta , lea vuoruhansuorgi maid ii sáhte duvdit eret. Arkeologiija instituhta evttohus movt dán sáhttá dahkat lea dárkkistit historjjá fágaplánaid ja nannet sámi perspektiivva jus dárbbašuvvo. ¶
Deaŧalaš vuoruhansuorgi lea instituhtaide ráhkadit lohkanmeriid sámegillii sihke vuođđo-, gaska- ja váldofágadásis. Relevántta girjjálašvuođa sámi fáttáin sáhttá jorgalit sámegillii. Lea deaŧalaš deattuhit ahte sámegiella lea sihke davvi-, julev- ja lullisámegiella. Dát doaibmabijut maiddái viidáset fievrridit Sámegiela doaibmaplána “Fágalaš jorgaleapmi” -prošeavtta. Humanisttalaš fakultehta deattuha gulaskuddancealkámušastis ahte lea deaŧalaš ásahit oahppofálaldagaid julev- ja lullisámegielas gaska- ja váldofágadásis. ¶
Mihttomearrin lea ahte buot relevánta fágasurggiid dábálaš lohkanmeriin maiddái lea fágagirjjalašvuohta sámi/eamiálbmotdilálašvuođaid birra. ¶
Álggahuvvo bargu čielggadit dárbbuid ráhkadit, dahje jorgalit, Romssa universitehta lohkanmeriid sámegillii. ¶
“Oččodeapmi lea váttisvuohta, ii ge maid dutket.” ¶
Jus ollislaččat galgá vuoruhit oahpuid sámi dilálašvuođaid birra, de eaktuduvvo ahte sámi dutkanfáttát oainnusin dahkkojuvvojit ja árvvus adnojuvvojit. Máŋgasat celket gulaskuddancealkámušain ahte oallugiid mielas lea sámi fáttáin unnán árvu ja gudni. Árvonjeaidin sáhttá dagahit ahte šaddet váttisvuođat oaččuhit olbmuid sámi dutkamii, ja ahte instituhttadásis eai beroš daid hástalusaid gieđahallat. ¶
Sámi servodagas lassánit dárbbut oahpahit kandidáhtaid virggiide iešguđetge servodatsurggiin, ja danin vurdojuvvo maiddái ahte Romssa universitehtii bohtet eambbo sámi studeanttat. Oppalaččat lassána almmolaš surggiin dárbu sámi kulturdihtui, ja lea maiddái stuora dárbu sámegiela ja sámi kultuvrra gelbbolašvuhtii. Eanas Romssa universitehta eksáminerejuvvon kandidáhtat ožžot deaŧalaš virggiid dutkamis, oahpahusas, hálddahusas, dearvvašvuođasuorggis ja ealáhuseallimis. Danin lea deaŧalaš kandidáhtaide juohkit dohkálaš gelbbolašvuođaid doaibmat máŋggakultuvrralaš ja máŋggačearddalaš servodagas. ¶
Historjjá instituhtta oaivvilda ahte sámi kulturdieđu lohkanbajioahppu váikkuha positiivvalaččat studeanttaid oaččuheapmái (gč. gulaskuddancealkámuša, geahča maiddái čuoggá 5.1.13). Instituhtta hálida oaččuhit eambbo nuorra dutkiid sámi historjjá suorgái. Lea maiddái čielggas ahte mađi eambbo studeanttaid oaččuhit fágii, dađi eambbo dutkiidrekruhtaid lea vejolaš oaččuhit dutkamiidda. ¶
Lea dárbbašlaš heivehit oaččuhandoaimmaid sihke daidda geat áigot lohkat vuolit gráda lohkamiid ja daidda geat áigot lohkat alit gráda lohkamiid. ¶
Go studeanttaid galgá oaččuhit universitehtii ferte studeanttaide fállat rámmaeavttuid, nu go ovdamearkka dihte diehtojuohkima ja sámi mánáidgárdesajiid. Doaibmabidju maid erenoamážit hálidit namuhit lea ásahit sierra sosialbálvalusa sámi studeanttaide. ¶
Go studeanttaid galgá oaččuhit universitehtii, de lea maiddái deaŧalaš juohkit dieđuid “earreortnegiid” birra. Romssa universitehta profešuvdnaoahpuide leat várrejuvvon sierra oahpposajit sámi studeanttaide, ja ohccit geain lea sámegielgelbbolašvuohta vuoruhuvvojit (sámegiella vuosttaš dahje nubbingiellan joatkkaskuvlla dásis dahje sullasaš). Lea deaŧalaš guorahallat movt várrejuvvon oahpposajit doibmet vai sáhttá daid heivehit vejolaš ođđa dárbbuide. Romssa universitehtas leat muhtun ossodagat juo guorahallagoahtán dáid várrejuvvon sajiid. Evttohuvvo maiddái guođđit “earri” -doahpaga ja baicca gohčodišgoahtit dáid oahpposajiid “sámi oahpposadjin” . ¶
Sámi dutkamiid guovddážis lea guokte doarjjaortnega mat vuosttažettiin leat várrejuvvon váldofágastudeanttaide. Mátkedoarjjaortnega ja strategiijaruhtaortnega berre nannet. Berre guorahallat galgá go doarjagiid maiddái fállat vuolit gráda studeanttaide movttiidan dihte ja oaččuhan dihte studeanttaid alit gráda oahpuide. ¶
Evttohuvvo váldofágakandidáhtaide fállat golmma mánnui stipeandda čállit doavttirgráda prošeaktaohcamiid omd. Norgga dutkanráđđái (geahča maiddái čuoggá 5.4 Dutkan). Sihke Arkeologiija instituhtta, Humanisttalaš fakultehta ja Sosialantropologiija instituhtta dorjot dáid evttohusaid (gč. gulaskuddancealkámušaid). ¶
Deaŧalaš oaččuhandoaibma lea bistevažžan dahkat Norgga dutkanráđi sámi dutkamiid váldofágastipeanddaid buot fágasurggiid várás. Biologiija instituhtta deattuha ahte Norgga dutkanráđi Kultuvra- ja servodatprográmma maiddái galggašii ruhtadit sámi dutkamiid luonddudieđalaš fágain. Ná oaččuhivčče eambbo váldofágastudeanttaid luonddudieđalaš fágaide, erenoamážit biologiija, bohcco ja boazodoalu dutkamiidda. Berre guorahallat vejolašvuođaid oažžut stipeanddaid sámi dutkamiidda maiddái Norgga dutkanráđi eará prográmmasurggiid bokte. ¶
Sámi fágabeivviid ulbmil lea guovddážii bidjat daid iešguđetge dutkansurggiid sámi ja eamiálbmotdutkama dutkanhástalusaid ja vejolaš dutkanfáttáid, ja oainnusin dahkat dutkanvejolašvuođaid. Studeanttat besset maid oahpásmuvvat olbmuide geat sáhttet leat deaŧalaččat sidjiide. Sámi fágabeaivvi ulbmiljoavku leat studeanttat, erenoamážit vuolit gráda studeanttat. Ulbmil lea oaččuhit studeanttaid beroštit sámi fáttáin ja eamiálbmotfáttáin. Ulbmil lea maiddái movttiidahttit váldofágastudeanttaid ja čájehit sidjiide makkár fáttáin sáhttet čállit váldofágabargguset. Fágabeaivvi sáhttá maiddái gieđahallat eará áššiid, ovdamearkka dihte sáhttet váldofágastudeanttat doallat sáhkavuoruid, dutkit sáhttet muitalit áigeguovdilis dutkandigaštallamiid birra ja juohkit dieđut vejolašvuođaid birra prošeavttaide searvat. Sáhttá maiddái juohkit dieđut stipeandaortnegiid birra, oččodanstipeanddaid birra ja eará bálvalusaid birra (oahppobagadallit, studeantabáhppa, sosialbálvalus, Universitehtagirjerádjosa sámi fágarefereanta, lonohallanortnegat jna.). ¶
Berre árvvoštallat galgá go sámi studeanttaide fállagoahtit organiserejuvvon oahpásmuvvama Romssa universitehtii, seammá vuogi mielde go olgoriikkastudeanttaide fállojuvvo juohke čavčča. ¶
Romssa musea/Romssa universitehtamusea čujuha ahte sihke dieđalaš ja populearadieđalaš dieđuid gaskkusteapmi berre leat dutki ovddasvástádus (gč. gulaskuddancealkámuša). Romssa universitehta lea áiggi mielde ásahan dutkanárbevieru man vuođđun leat gelbbolašvuođat sámi-dáčča oktavuođaid, máŋggakultuvrralaš ipmárdusaid ja árvádusaid birra. Prošeavttaid lohku ja viidodat lea stuoris, ja danin lea maiddái stuora dárbu gaskkustit gelbbolašvuođaid. Stuora oassi Romssa universitehta doaimmain lea juohkit dieđuid sámi, norgga ja riikkaidgaskasaš dutkanbirrasiidda, sámi ja norgga eiseválddiide, ja sámi servodagaide (geahča mielddus A “Romssa universitehta ja guoskevaš institušuvnnaid sámi dutkan ja oahpahus” álggahusa ). ¶
Romssa musea/Romssa universitehtamusea ođđa čájáhus lea deaŧalaš diehtojuohkinprošeakta. Čájáhusa namma lea “Sápmi – našuvdna riegáda” ja lea multimediaprošeakta. Čájáhus lea sámiid kultuvrralaš ja etnopolitihkalaš ovdáneami birra Norggas 1950-logu rájes gitta otnážii (gč. Romssa musea/Romssa universitehtamusea gulaskuddancealkámuša). ¶
Lea deaŧalaš láhčit vejolašvuođa lágidit semináraid ja populearadieđalaš logaldallamiid, muhto lea maiddái deaŧalaš almmuhit čállosiid. Sámi dutkamiid guovddáža čálaráiddus lea vejolaš almmuhit čállosiid sámi fáttáin. Ferte maiddái láhčit vejolašvuođa eará čálaráidduin almmuhit čállosiid, ovdamearkka dihte Sámi dieđalaš áigečállagis. ¶
Ferte movttiidahttit Interneahta geavahit universitehta diehtojuohkimis. Deaŧalaš doaibmabidju lea ráhkadit sámi girjjálašvuođa ja eamiálbmotgirjjálašvuođa čielggadusaid sihke sáme-, dáro- ja eŋgelasgillii. ¶
Romssa musea/Romssa universitehtamusea deattuha ahte lea deaŧalaš Romssa universitehta ovdánahttit vai šattašii sámi kultuvrra ja servodaga deaŧaleamos dokumentašuvdnaguovddážin (gč. gulaskuddancealkámuša). ¶
Romssa universitehtii ásahuvvo fásta dutkangaskkustanvirgi. Virgi galgá leat čanastat universitehta dutkiid ja boazodoalloealáhusa gaskkas. Virgi lei gaskaboddosaš virgin 1996 rájes gitta 1999 rádjái, muhto lea dál sirdojuvvon eret universitehtas. ¶
Doaibmabidju mii váikkuha máŋgga eará doaibmabijuide mat leat namuhuvvon dán strategiijaplánas, lea čielggadit teknihkalaš váttisvuođaid mat leat go sámi bustávaid galgá elektrovnnalaččat gieđahallat diehtovuođuin, Interneahtas, e-boasttaid čálidettiin jna. Jus dát ii čielggaduvvo, de lea váttis ráhkadit sámi bibliográfiija (gč. čuoggá 5.4.2), váttis geavahit diehtojuohkin- ja gulahallanteknologiija (gč. čuoggá 5.3.4) ja váttis ráhkadit oahppomateriálaid (gč. čuoggá 5.2.3). ¶
Doaibmabidju čađahuvvo Sámi allaskuvlla ja Sámi Instituhta ovttasbargguid Eamiálbmotfierpmádaga bokte (gč. Eamiálbmotfierpmádaga jagi 2000 doaibmaplána, čuoggá 1.A.6 vuolde). ¶
Romssa universitehta relevánta fágabirrasat ja eará relavánta ásahusat ovttasbargagohtet oažžut sámegiela doaibmat elektrovnnalaš dihtorgieđahallamis. ¶
Universitehta bajimus orgána lea stivra. Rektora ja prorektora lassin leat stivrras 7 siskkáldas lahtu mat válljejuvvojit dieđalaš bargiid, stipendiáhtaid, studeanttaid ja teknihkalaš/hálddahusbargiid gaskkas. Girko-, oahpahus- ja dutkandepartementa nammada dasa lassin 2 olgguldas lahtu stivrii. Stivraáigodagas 1999-2001 lea Universitehtastivrras sámi ovddasteaddji, muhto stivrras ii leat bistevaš sámi ovddasteaddjesadji. ¶
Ferte čielggaduvvot movt Universitehtastivrii sáhttá láhčit bistevaš sámi ovddasteaddjesaji. ¶
Sámi kulturdieđu lohkanbajioahppu evttohuvvui máŋgga geardde ásahuvvot 1970- ja 1980-logus. Sámi dutkamiid guovddáš nammadii lávdegotti mas ledje ovddasteaddjit relevánta fágabirrasiin, mii galggai čielggadit dárbbu ja vejolašvuođa ásahit dákkár fágafálaldaga. Lávdegoddi ovdanbuvttii čielggadusa 1995/1996 jahkemolsumis. ¶
Oahppofálaldat álggahuvvui gaskaboddosaččat 1998 čavčča ja UNIKOM:s lea hálddahuslaš ovddasvástádus. Servodatdiehtaga fakultehta arkeologiija, historjjá ja sosialantropologiija instituhtain lea fágalaš ovddasvástádus. Romssa musea Sámi etnográfalaš ossodat hálidivččii maid searvat fágalaččat seammá dásis go instituhtat. ¶
Lohkanbajioahppu lágiduvvo guovtti lohkanbaji badjel ja dasa lea leamaš hirbmat stuora beroštupmi. Oktiibuot leat eksámenii leamaš dieđihuvvon lagabui 100 studeantta. Vuosttaš joavkkus čađahedje eatnasat gurssa, vaikko oallugat ledje barggus ja lohke seammás maiddái eará fágaid. Čájehuvvo ahte almmolaš orgánat hálidit bargiidasaset fállat oahpahusfálaldagaid mat leat huksejuvvon seammá málle mielde go dát lohkanbajioahppu lea. Dávjá jearahit olbmot lávda- dahje gáiddus-oahpahusfálaldagaid. ¶
Sámi kulturdieđu lohkanbajioahpu ferte bistevažžan dahkat, sihke fágalaš ja hálddahuslaš ovddasvástádusa ektui. Oahppofáláldagas ferte leat vejolašvuohta ovdánit ja ¶
Sámi kulturdieđu lohkanbajiohppui ferte addit ekonomalaš vejolašvuođaid ovdánit eambbo. Lea maiddái deaŧalaš ahte fága sajádat universitehta fágabirrasiid ektui čielgá. ¶
Romssa universitehta sámegiela doaibmaplána dohkkehuvvui 1995:s ja lea boađus sámelága giellanjuolggadusaid čađahanbargguin Romssa universitehtas. Plána mihttomearri lea oainnusin dahkat sámegiela Romssa universitehtas. Čuovvovaš doaibmabijut leat erenoamážit čadnon plánii. ¶
Sámegiela doaibmaplánas evttohuvvo lágidišgoahtit bistevaš sámegiela vuođđogurssaid bargiide ja studeanttaide. Gurssaid ulbmil lea ovddidit sámi kultuvrra árvvus atnima ja ipmárdusa, ja loktet sámegiela árvvu dutkangiellan. Historjjá instituhtta doarju dán árvalusa (gč. gulaskuddancealkámuša). Humanisttalaš fakultehta evttoha ahte ferte lágidit gurssaid maiddái eará sámi suopmaniin go davvisámegielas, sidjiide geat juo máhttet davvisámegiela (gč. gulaskuddancealkámuša). ¶
Berre guorahallat galgá go lágidišgoahtit geavatlaš sámegielgurssaid máŋgga dásis (sihke davvi-, julev- ja lullisámegielas) Romssa universitehta dutkiid ja studeanttaid várás. Lea maiddái deaŧalaš ahte sámegiella fágagiellan nannejuvvo, ovdamearkka dihte sierra sámegiela fágagiellagurssaid bokte. ¶
Sámegiela doaibmaplánas lea sierra Universitehtagirjerájus-prošeakta. Jagis 2000 galbejuvvo Realfága, medisiinna ja dearvvašvuođafága girjerájus (RMD-girjerájus) sámegillii. Humaniora, servodatfága ja juridihka girjerájus (HSJ-girjerájus) lea galbejuvvon sámegillii doaibmaplána ruhtademiin. ¶
Sámegiela doaibmaplána oahppomateriála-prošeavtta bokte lea álggahuvvon bargu jorgalahttit Oahppoossodaga ja Romssa universitehta eará ossodagaid skoviid ja gihppagiid sámegillii. Lea deatalaš ahte dát bargu joatkkašuvvá ja bearráigehččojuvvo, vai deaŧalaš oahppodieđut maiddái leat sámegillii. Deaŧalaš lea maiddái dovddusin dahkat makkár dieđut gávdnojit sámegillii, vai sámi studeanttat sáhttet daid geavahit. Sámi dutkamiid guovddáš lea ráhkadan oččodangihppaga mii lea sihke davvisámegillii/dárogillii, julevsámegillii/dárogillii ja lullisámegillii/dárogillii. ¶
Romssa universitehtii ferte ásahit sierra jorgalanbálvalusa. Ovddidan dihte sámegiela geavaheami Romssa universitehtas lea deaŧalaš sierra jorgalanbálvalusa ásahit. Jorgalanbálvalusa ásaheami ferte maiddái geahččat mihttomeriid ektui mat leat bajidit lohkanmeriid sámegillii, ovdánahttit sámegiela fágagiellan, almmuhišgoahtit eará relevánta materiála sámegillii ja almmuhišgoahtit dutkanbohtosiid sámegillii. ¶
Deaŧalaš hástalus lea nannet minoritehta- ja eamiálbmotoasi Romssa universitehta oahpahusfáladagain. Oahpahusfálaldagid digaštallamis sáhttá ulbmiljoavkkuid juohkit ná: ¶
Sámi dutakmiid guovddáš lea Sosial- ja dearvvašvuođadepartementta ovddas guorahallan vejolašvuođaid ásahit Sámi dearvvašvuođadutkamiid ossodaga Romssa universitehtii. Guorahallan geigejuvvui Sosial- ja dearvvašvuođadepartementii 1999 giđa. ¶
Guorahallamis evttohuvvo ásahit Sámi dearvvašvuođadutkamiid ossodaga Kárášjohkii, gos eanas bargiin livčče beaivválaš bargosadji. Dákkár sajádat lea vuohkkaseamos oččodeami ektui, ja ossodat lea dasto maiddái lahka eará sámi dearvvašvuođaásahusaid. Viđa vuosttaš jahkái evttohit ossodaga organiseret Medisiinnalaš fakultehta Servodatmedisiinna instituhta vuollásažžan. ¶
Guorahallamis evttohuvvo ahte ossodahkii ásahuvvo sierra dutkanprográmma. Prográmma sisdoalu merošta Sámi dearvvašvuođadutkamiid ossodat ovttasráđiid Sámedikkiin, sámi dearvvašvuođaásahusaiguin ja Sosial- ja dearvvašvuođadepartementtain. ¶
Sámi dearvvašvuođadutkamiid ossodaga gaskaboddosaš stivra nammaduvvui 2000 giđa, ja das leat ovddasteaddjit máŋgga fágain. Borgemánus biddjui bargui prošeaktabargi gean bargu lea hálddašit ossodaga viidáset huksema. ¶
Juridihka fakultehta cealká gulaskuddancealkámušastis ahte "fakultehta mielas fállá ođđa sámi studeanttaide álggahankollokviaid gos studeanttat geat muhtin áiggi leat lohkan, oahpásmahttet easkaálgiid vuosttaš ossodaga lohkamiidda. Ođđa sámi studeanttaid lohku váikkuha kollokvia álggaheapmái, muhto álggahankollokvia lea deaŧalaš oaččuhandoaibma" (gč. čuoggá A.3.1). Álggahankollokviaid galggašii fállat buot fágasurggiid vuođđo- ja gaskafágastudeanttaide. Olu sámi studeanttat ja studeanttat geat barget sámi áššiiguin hálidit heivehuvvon oahpahusa dáin fáttáin. Sáhttá maiddái lágidit fágaidgaskasaš álggahankollokviaid. ¶
Lea dárbu fállat oahpahusa daidda geat hálidit čiekŋudit sámi fáttáide. Sámi studeanttat lea máŋga jagi juo váillahan viidát oahpahusfálaldagaid, ovdamearkka dihte máŋggafágalaš semináraid váldofágadási teoriijas ja metodas. ¶
Romssa universitehta lea guhká juo geavahan váldofágastudeanttaid semináraoahpaheaddjin. Váldofágastudeanttaid sáhttá maiddái geavahit máŋggafágalaš semináraid oahpaheaddjin. Sámi dutkamiid guovddáš sáhttá evttohit virgáibidjamiid ja hálddašit daid doaimmaid, ovttasbargguid guoskevaš fágasurggiiguin/instituhtaiguin. Go máŋggafágalaš semináraid galgá lágidišgoahtit váldofágadásis, de ferte vuos čielggadit lágideami birrasiiguin main lea fágalaš deaddu dáin áššiin. Sámi etnográfalaš ossodat lea ovdal lágidan sullasaš semináraid, ja hálidivččii lagat oktavuođa studeanttaide. ¶
5.3.4 Oahpahus ja DGT (Diehtojuohkin- ja gulahallanteknologiija) ¶
Ráhkadit oahppofáladagaid main geavahit DGT (diehtojuohkin- ja gulahallanteknologiija) lea stuora hástalus. Dál lea vejolaš oažžut gáiddusoahpahusa sámegiela vuođđofágas, geahča čuoggá A.9 UNIKOM ja čuoggá A.14 SOFF . Oassin Romssa universitehta gaskkustandoaimmain lea maiddái guorahallat dárbbu ovddidit dákkár oahppofálaldagaid. Leat Romssa universitehta studeantan ii eaktut ahte buot oahpahus ja bagadallan dušše galgá geavvat universitehta lanjain. Nu go namuhuvvon čuoggás A.4 Sámi dutkan ja oahpahus Matematihka-luonddudiehtaga fakultehtas , de lea lunddolaš digaštallat dákkár oahpahusfálaldagaid Sámedikki Oahpahusossodagin. Geahča maiddái A.2.8 Sámi instituhtta . ¶
Romssa musea/Romssa universitehtamusea Etnográfalaš ossodat evttoha ahte Romssa musea/Romssa universitehtamusea bargit galget sáhttit leat Romssa universitehta váldofágastudeanttaid váldobagadallit. Dát doaibmabidju mielddisbuvttášii ahte Romssa musea/Romssa universitehtamusea oččošii buoret oktavuođa dáid iešguđetge fágaid váldofágastudeanttaiguin. ¶
Árktalaš biologiija ossodat evttoha ovddidit oahpahusfálaldagaid bohcco ja boazodoalu birra, ja earret eará ráhkadit boahttevaš fáttá man namma lea "Boazu ja boazodoallu" . Dát gursa galgá leat oassin ođđa cand.scient oahpus man namma lea "Árktalaš eanandoallu ja boazodoallu" . Evttohuvvo maiddái ráhkadit lassioahppogurssa bohcco ja boazodoalu birra, nannen dihte olles servodaga oppalaš gelbbolašvuođa dáin áššiin. ¶
Lassin vuoruhuvvon dutkandoaibmabijuide mat leat čuoggá 5.1 vuolde, leat dát deaŧalaš doaibmabijut: ¶
Vai ásahuvvošedje eambbo dutkanprošeavttat sihke dain iešguđetge instituhtain ja maiddái máŋggafágalaš prošeavttat, de evttohuvvo várret ruđaid vai eksáminerejuvvon váldofágastudeanttat sáhttet ohcat stipeandda prošeaktaohcamiid čállimii, ovdamearkka dihte Norgga dutkanráđđái. Dán stipeandda juolludaneavttut berrejit leat čadnon dasa mákkár fáddái ohcá ruđaid, ovdal go dasa mákkár árvosánit ohccis leat. Ná oččošii Romssa universitehtii eambbo dutkiid geat dutket sámi fáttáid. Stipeanda prošeaktaohcamiid čállimi, berre addot golmma mánnui váldofágastudeanttaide. Geahča evttohusa čuoggás A.6 Sámi dutkan ja oahpahus Norgga guolástusallaskuvllas . ¶
Universitehtagirjerájus (UB) ovttasbargá Ruoŧa, Suoma ja Ruošša girjerádjosiiguin ráhkadit oktasaš davviriikkalaš-ruošša sámi bibliografiija. Dát prošeakta sáhttá boahtteáiggis šaddat oassin stuorát prošeavttas man namma lea "Digitála sámi girjerájus" . Oasit čielggadanbarggus leat jo dahkkon, ja UB lea váldán badjelasas ovddasvástádusa oktiiheivehit dán barggu. UB sámi fágarefereanta čállá earret eará prošeaktačilgehusa olgguldas ruhtadeami ohcama várás. ¶
Maŋemus jagiid lea Sámi dutkamiid guovddáš ja Universitehtagirjerájus bures čielggadan makkár váldofágabarggut ja sámi girjerájusresurssat jnv. gávdnojit. Lea stuora veahkkin studeanttaide geat ohcet sápmelaččaide guoski girjjálašvuođa, ja čielggadus čájeha maiddái makkár dutkamat leat dahkkon dain iešguđetge fágasurggiin. Hástalussan lea čielggadit makkár dutkanhástalusat leat daid iešguđetge fágasurggiin, makkár vejolašvuođat leat searvat resursajoavkkuide/dutkanprošeavttaide jnv. Go galgá álggahit dutkanprošeavttaid, de ferte dán dimenšuvnna atnit muittus. Lea lunddolaš ahte Sámi dutkamiid guovddáš ja fágabirrasat ovttasráđiid dahket dán čielggadanbarggu. Go dákkár čielggadeapmi lea dahkkon, de lea deaŧalaš dan almmuhit dutkiide ja studeanttaide, ovdamearkka dihte Interneahta bokte. ¶
Dr.polit.-oahpu našunála árvvoštallamis evttohuvvojit doaibmabijut movt buoridit servodatfágaid stipendiáhtaid čađaheami. Lea lunddolaš ahte Sámi dutkamiid guovddáš ja fágabirrasat ovttas láhčet fágalaš deaivvadanbáikkiid stipendiáhtaide geat dutket sámi áššiid ja eamiálbmotáššiid. Deaivvadanbáikkit sáhttet lea gurssat ja seminárat mat earret eará leat vuođđuduvvon sámi dutkama ja eamiálbmotdutkama dieđateorehtalaš gažaldagaide. ¶
"Vuoruhit sámi dutkamiid... lea deaŧalaš oassi Romssa universitehta riikkaidgaskasaš profileremis." - Stáhtadiehtaga instituhtta. ¶
Máŋga fágabirrasa deattuhit ahte sámi dutkan ii guoskka dušše sámi servodahkii. Sámi dutkan lea maiddái oassi riikkaidgaskasaš dutkandigaštallamiin, erenoamážit eamiálbmotdutkamiid digaštallamiin. Sámi dutkama vuoruheami bokte lea Romssa universitehta mielde hukseme gelbbolašvuođaid oppalaččat eamiálbmotdilálašvuođaid birra. Sámi dutkama vuoruheapmi lea dasto maiddái deaŧalaš oassi Romssa universitehta doarjagis riikkaidgaskasaš dutkamii (gč. Arkeologiija instituhta gulaskuddancealkámuša). ¶
"Riikkaidgaskasaš doaimmaheami" vuolde evttohit čuovvovaš doaibmabijuid: ¶
1999:s dahkkui sámi váldofága- ja doavttirgrádastudeanttaid mátkedoarjjaortnet bistevaš doaibman. Mátkedoarjjaortnet addá sámi studeanttaide vejolašvuođa ovtta lohkanbaji lohkat muhtun eará eamiálbmotuniversitehtas. Romssa universitehta lea evttohan ođđa joavkku ásahit olgoriikkastudeanttaid earreprográmmii - namalassii "eamiálbmotstudeanttat" . Dán láhkái oččošedje eamiálbmotstudeanttat buot riikkain vejolašvuođa ohcat sisaváldima earreprográmma bokte. Romssa universitehta oččošii fas vejolašvuođa eambbo eamiálbmotstudeanttaid oažžut universitehta oahpuide (geahča maiddái doaibmabiju 5.1.4). Sámi dutkamiid guovddáš berre veahkehit studeanttaid oččodit oktavuođa eamiálbmotuniversitehtaiguin. ¶
Romssa universitehtas leat ovttasbargošiehtadusat čuovvovaš riikkaiguin mat sáhttet guoskat sámi áššiide: ¶
Riikkaidgaskasaš studeantakantuvra lea guorahallame Romssa universitehta ovttasbargošiehtadusaid. Ulbmil lea guorahallat geavahuvvojit go šiehtadusat. Go riikkaidgaskasažžan galgá šaddat, de lea deaŧalaš ahte šiehtadusat doibmet ja ahte buohkat geaidda šiehtadusat gusket geavahit daid. ¶
Dutkanlávdegoddi čujuha gulaskuddancealkámušastis ahte leat várrejuvvon ruđat riikkaidgaskasaš konferánssaid lágidit Romssa universitehtas. Sámi dutkamiid guovddáš lágidii 1993:s stuora konferánssa man namma lei ja almmuhii konferánssa maŋŋel raportta . Sosialantropologiija instituhtta evttoha ahte berre guorahallat galgá go maiddái boahtteáiggis lágidit sullasaš konferánssaid ja almmuhit sullasaš raporttaid. ¶
Dieđut našuvnnalaš geahččalemiid birra Ovddasteddjiide geain leat mánát 5 ja 8. ceahkis ¶
Máhttoministara álgosánit Min oahppit ánssášit nu buori skuvlla go vejolaš, ja mii fertet bargat heaittikeahttá buoridit oahpahusa. Okta skuvlla deaŧaleamos bargguin lea fuolahit ahte oahppit ožžot vuođđogálggaid. Našuvnnalaš geahččalemiid galget sihke skuvllat, suohkan ja našuvnnalaš eiseválddit geavahit oažžun dihte dieđuid ohppiid oahppama birra. Diehtu das maid oahppit máhttet ja maid eai máhte, lea áibbas dárbbašlaš vai diehtit gokko dárbbašit lasi doaimmaid bidjat johtui. Dát guoská sihke ovttaskas ohppiide, luohkáide ja skuvllaide. Ovddasteaddjit galget maid oažžut dieđuid iežaset mánáid bohtosiid birra. Mun ávžžuhan ge ovddasteddjiid hupmat mánáiguin našuvnnalaš geahččalemiid birra ja hupmat oahpaheddjiin bohtosiid birra ja movt sii dáid čuovvolit. Ovttas eará árvvoštallanvugiiguin galget našuvnnalaš geahččaleamit addit nanu vuođu buoridit oahpahusa kvalitehta. Bård Vegar Solhjell ¶
Manne našuvnnalaš geahččaleamit? ¶
Geat galget čađahit geahččalemiid? ¶
Našuvnnalaš geahččaleamit galget muitalit vástidit go ohppiid vuođđogálggat oahppoplána mihttomeriide. Oahppoplánas leat vuođđogálggat ná meroštallojuvvon: ¶
Našuvnnalaš geahččaleamit galget 2008:s čađahuvvot vuođđoskuvlla 5. ja 8. cehkiin. Geahččaleamit leat geatnegahttojuvvon buot ohppiide dáin cehkiin, vrd. oahpahuslága láhkaásahusain, geassemánu 23.b.2006, §2-4, ja priváhtaskuvlalága láhkaásahusain, suoidnemánu 14. b. 2006, §2-4. ¶
• Máhttit njálmmálaččat ovdanbuktit • Máhttit čálalaččat ovdanbuktit • Máhttit lohkat • Máhttit rehkenastit • Máhttit geavahit digitála reaidduid Dát gálggat leat deaŧalaččat oahppamii ja ovdáneapmái buot fágain ja dain lea stuora mearkkašupmi dasa movt oahppit birgejit skuvllas ja maŋŋel eallimis. Dan dihte leat vuođđogálggat oassin juohke fágas. Oahppit fertejit ovdamearkka dihte máhttit lohkat go galget čohkket dieđuid, dulkot ja guorahallat luonddufága sisdoalu. Sii fertejit máhttit rehkenastit vai sáhttet gieđahallat ja buohtastahttit loguid servodatfága fágafáttáin, ja sii fertejit máhttit lohkat bagadusaid ja rehkenastit hivvodagaid go galget biepmu ráhkadit fágas biebmu ja dearvvašvuohta. 2008:s galget čađahuvvot golbma našuvnnalaš geahččaleami 5. ja 8. ceahkis: • Dárogiela lohkan • Rehkenastin • Eŋgelasgiela lohkan Našuvnnalaš geahččaleapmi eŋgelasgiela lohkamis lea elektrovnnalaš geahččaleapmi man oahppit galget PCs čađahit. Dárogiela lohkama ja rehkenastima geahččalemiid galget oahppit čađahit báberhámis. Dát eai leat geahččaleamit fágain dárogiella ja matematihkka, muhto lohkamis ja rehkenastimis máŋgga fágas. Geahččalemiid bohtosat addet dieđu ohppiid lohkan-, rehkenastin- ja eŋgelasgiela lohkangálggain. Skuvllat, suohkanat ja guovddášeiseválddit galget geavahit dán dieđu barggus buoridit oahpahusa kvalitehta. ¶
Skuvla sáhttá mearridit ahte oahppi ii dárbbaš oasálastit našuvnnalaš geahččalemiide. Geatnegasvuođas sáhttá luvvet ovdamearkka dihte ohppiid geat ožžot erenoamášoahpahusa oahpahuslága 5. kapihttala mielde, dahje ohppiid geat ožžot erenoamáš giellaoahpahusa oahpahuslága mielde. Vaikko oahppi deavdá ge luvveneavttuid, de sáhttá goitge oahppi ieš dahje ovddasteaddjit mearridit ahte oahppi galgá čađahit geahččaleami. Oahppit geaidda ii leat vejolaš čađahit ovtta dahje eanet našuvnnalaš geahččalemiid geahččalanbeaivvi, galget oažžut fálaldaga čađahit geahččaleami maŋŋel. ¶
Goas geahččaleamit čađahuvvojit? Buot geahččaleamit galget čađahuvvot dán jagi čakčamánu. 5. ceahki čađaheamit: Disdaga 23.09: Rehkenastin Duorastaga 25.09: Dárogiela lohkan 36. ja 37. vahkkuid: Eŋgelasgiela lohkan ¶
(elektrovnnalaš ¶
geahččaleapmi) 8. ceahki čađaheamit: Disdaga 23.09: Rehkenastin Duorastaga 25.09: Dárogiela lohkan 38. ja 39. vahkkuid: Eŋgelasgiela lohkan ¶
(elektrovnnalaš ¶
geahččaleapmi) ¶
Dárogiela lohkamis ja rehkenastimis lea geahččalanáigi 90 minuhta goappašat cehkiin, ja geahččalanáigi elektrovnnalaš geahččaleamis eŋgelasgiela lohkamis lea 60 minuhta goappašat cehkiin. ¶
Makkár bargguid galget oahppit čoavdit? Geahččalemiin leat seahkálaga máŋgaválljenbargobihtát ja rabas bargobihtát. Rabas bargobihtáin galget oahppit vástidit iežaset sániiguin dahje loguiguin, ja máŋgaválljenbargobihtáin fas galgá oahppi válljet ovtta vástádusa máŋgga vástádusmolssaeavttu gaskkas. Eanas oahppit vásihit ahte muhtin bihtát leat álkit ja earát fas váddásat. Oahpahusdirektoráhta neahttasiiddus leat bihttáovdamearkkat vai ohppiin lea vejolaš oahpásnuvvat daidda bargobihttáhámiide mat geavahuvvojit našuvnnalaš geahččalemiin. ¶
Geat ožžot bohtosiid oaidnit? Oahppi ja oahppi ovddasteaddjit galget oažžut dieđuid oahpaheaddjis geahččalemiid bohtosiid birra, ja movt sii bohtosiid čuovvolit oahpahusas. Geahččaleami bohtosat galget maid leat fáddán ohppiidságastallamis. Skuvlla bohtosat leat rektora ja skuvlaeaiggáda olámuttus. Dáid bohtosiid galget geavahit vuolggasadjin bargat buoridit oahpahusa kvalitehta. Almmolašvuođaláhka gusto maiddái našuvnnalaš geahččalemiide, muhto Oahpahusdirektoráhtta ii heivet bohtosiid nu ahte sáhttá skuvllaid bidjat árvvu mielde maŋŋálagaid. Suohkaniid ja fylkkaid bohtosat almmuhuvvojit Skuvlaverráhis www.udir.no/skoleporten. Dát lea dan dihte go bohtosiidda leat beroštupmi servodatdigaštallamis skuvlapolitihka hárrái. Jávohisvuođa geatnegasvuohta gusto ovttaskas oahppi našuvnnalaš geahččalemiid bohtosiidda. Oahpahusdirektoráhtas ovttas skuvlaeaiggádiin lea geatnegas meannudit dieđuid mat ¶
registrerejuvvojit našuvnnalaš geahččalemiid olis. Oahpahusdirektoráhtas lea maid ovddasvástádus meannudeapmái mii dahkko bohtosiid almmuheami oktavuođas. ¶
Eambbo dieđut Eambbo dieđuid našuvnnalaš geahččalemiid birra gávnnat Oahpahusdirektoráhta neahttasiiddus www.udir.no/nasjonaleprover. Buot Máhttoloktema oahppoplánaid gávnnat Oahpahusdirektoráhta neahttasiiddus www.udir.no/grep. Oahppoplánain leat earret eará 4. ja 7. ¶
cehkiid gelbbolašvuođamihttomearit, mat leat 5. ja 8. cehkiid našuvnnalaš geahččalemiid vuođđun. Ovddasteaddjit sáhttet oažžut eambbo dieđuid našuvnnalaš geahččalemiid birra skuvllas. ¶
www.sisteskrik.no Ill: www.studiom7.no ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Inez Boon muhtin ohppiidisguin, Kárášjoga skuvlla 7. luohkás, miessemánu 17. b. 1963 Gurut bealde: Margit K. Pedersen / Nilut Lásse Márgget, Astrid Anti Johnsen / Káre Jon Astrid, Marit Kirsten Guttorm / Álet Jon Máret, Inga Hætta Berg / Heaikka Ándde Iŋgá. (Gova lea luoikan Inez Boon) ¶
Inez Boon lea riegádan Vuolleeatnamiin (Nederlánddas) 1933:s, lea čađahan oahpaheaddjioahpu doppe ja bođii Norgii 1959:s. Son lei oahpaheaddji Kárášjogas 1960-logus ja lei sámi oahpponeavvuid ráhkadeami álggaheaddji. Maŋŋá fárrii son Oslo-guvlui, čađahii joatkkaoahpu pedagogihkas ja duiskkagielas ja barggai oahpaheaddjin ja doaimmaheaddjin Universitehtalágádusas. Inez Boon orru dál Bærumas Akerhusas. Earret sámegiela oahppogirjjid maid mii dán artihkkalis máinnašat, de lea son almmuhan guokte girjji; Et håndslag til Finnmark - Fredsvennenes Hjelpetjeneste under gjenreisingen 1946-1949 (Doarjja Finnmárkui - Ráfiustibiid Veahkkebálvalus ođđasit huksemis 1946-1949) ) ja Willem Barentsz reise (Willem Barentsza mátki) (Vuolleeatnamiid jiekŋaáhpedoaimmahagaid birra 1594:s 1597:i). ¶
Mu guovtti jagi barggus Kárášjoga nuoraidskuvlla oahpaheaddjin 1960-logu álggus, de mun, seammaláhkai go earátge mu bargoskihpáriin, oalle farga fuomášin váikkuhusaid das ahte sámegielat oahppit rahče oažžut ollislaš ávkki skuvlla oahpahusas. Dát oahpahus lei eanaš leamaš dárogillii juo dán rájes go mánát, čieža jahkásažžan, ledje boahtán skuvlii vuosttaš háve. Vaikko 1949 rájes lei fálaldat geavahit eanet sámegiela smávvaskuvllas, de lei váttis čađahit oahpahusa mii ávkkuhii. Váttisvuohtan lei earret eará ahte váilo sámegielat oahpaheaddjit ja oahppogirječállit. Dán váilevašvuođa vigge buoridit nuvttá sámegielakurssa fállama bokte ja bálkálasáhusaiguin sidjiide geat máhtte geavahit giela veahkkin oahpahusas, muhto ii dás ovdánan mihkkege. Dasa lassin lei nu ahte eai váhnemat eaige báikkálaš politihkkárat liikon jurdagii geavahit eanet sámegiela oahpahusas. Muhto, jos ledje oahpaheaddjit geat máhtte sámegiela, de geavaheimmet sin smávvaskuvllas. Dieđusge lassánii ohppiid dárogiela gelbbolašvuohta jagiid mielde, dađi mielde man ollu juohkehaš servvoštalai dárogielat mielohppiiguin dahje/ja ollesolbmuiguin, muhto ollusiidda lei ain mealgat mii váillui ovdalgo máhtte dárogiela doarvái bures go gerge ovccát luohkás. ¶
Go skuvla badjelgeahčai ohppiid eatnigiela, ja sin kultuvrralaš árbbi muđui, de dat dagahii fuones bohtosiid, ii dušše kvalitehta ja viidát máhtuid ektui maid skuvla lei oahpahan, muhto maiddái ohppiid áddejumi ektui man árvvus iežaset giella, iežaset kultuvra ja historjá lei. Norgga sámegielat-dárogielat guovlluin skuvla ovddastii dušše ovtta kultuvrra, ja dat lei dáru. 1960-logus lei ain nu ahte sámi oahppit loahpahedje bákkolaš skuvlla "eahpelihkostuvvan Norgga nuorat" -steampaliin. ¶
Lei várra oalle soaittáhagas ahte daláš skuvlainspektevra Lydolf Lind Meløy fuomášii artihkkala guovttegielat oahpahusa birra Vuolleeatnamiid frisalašhálli guovlluin (Frisaeatnamis), seammás go sus lei vuolleeatnanlaš oahpaheddjiid joavkkus. Muhto dát soaittáhat lei dattetge dat mii dagahii ahte mun juovlamánus 1963:s vulgen oahppomátkái Frisaeatnamii ja guorahallen ahte sáhttetgo frisalaš guovttegiela skuvllat, ja sin vásáhusat, leat sámegiela guovlluide ávkin. ¶
Dán guovtti vahkkus, maid ledjen frisalaš guovlluin, deaivvadin ollu olbmuiguin geat iešguđeláhkai beroštedje guovttegielalaš oahpahusas, sihke praktihkalaččat ja teorehtalaččat. Frisaeatnama frisalašhálli skuvladirektevra mieđuštii mu sierranas skuvllaide, gos mun bessen guldalit oahpahusa, geahčadit oahpponeavvuid maid sii geavahedje ja háleštit sihke oahpaheddjiiguin ja ohppiiguin sin vásáhusaid birra. Mánáid frisalaš eatnigiella lei oahpahusgiellan álgo guoktejagi mánáidskuvllas, seammás go riikka váldogiela oahpahedje njálmmálaččat muhtun diimmuin, ja dasto, go mánát ledje oahppan lohkat ja čállit iežaset gillii, de ohppe váldogiela maiddái čálalaččat. Goalmmát jagi rájes de gielat dađistaga molso saji. Vuolleeatnamiid giella geavai oahpahusgiellan ja frisalaš giella doalahii diimmuid sierra fágan diibmoplánas. ¶
Frisalaččat ledje nappo ollen mealgat guhkkelii dán áigodagas go maid sápmelaččat ledje das ahte árvvusatnit eatnigiela geavaheami oahpahusas. Muhto frisalaččaid vásáhusat ná guhkás joavdat, muitalii ahte ii lean váttis oaidnit máŋga sullalaš beali. 1957:s adde lobi álggahit guovttegielalaš skuvllaid Frisaeatnamis. Gielddain gos gielalaš dilálašvuođat ledje vuohkkasat ásahit dákkár skuvllaid, galggai dál juohke skuvla ieš oažžut mearridit galggaigo rievdadit skuvlaplána ja geavahišgoahtit eatnigiela nugo bajábealde lea čielggaduvvon. Dát mearkkašii ahte skuvlla oahpaheaddjit fertejedje leat miehtemielalaččat dasa, ja ahte eanetlohku váhnemiin dahke dan seamma. Ovttaskas skuvlla eai galgan bajit eiseválddit mearridit dán áššis. Eahpádusat mat ovdanbohte, erenoamážit váhnemiid gaskkas, ledje vuosttažettiin go jáhkke ahte eatnigiela geavaheapmi hehtte oahppamis riikka váldogiela ja nu muđuige oahpahusa. Dasa lassin oaivvildedje ahte lei dárbbašmeahttun eatnigiela oahpahusain skuvllas - mánná han máhtii juo dan, ja gielas ii lean makkárge árvu stuorraservodagas. Dát čájeha ahte ii lean beare álgit guovttegiela oahpahusain buot guovlluin gos frisalašhálli ruovttut ledje eanetlogus! ¶
Muhto dađistaga go eanet skuvllat besse geahččaladdat, de heite eahpideames eambo ahte eambo. Muđui lea veara deattuhit ahte eatnigiella ii oahpahuvvon dušše danin ahte galggai leat álkit áddegoahtit riikka váldogiela. Skuvlla ulbmil han lei guovttegielalašvuohta, dát mearkkaša ahte galge máhttit ja dovdat guktuid gielaid, sihke frisalaš oahppit ja vuolleriikkaidgielalaš oahppit. ¶
Frisalaš pedagogat ledje álggahettiin fidnen oaivadeami walisalaččain Stuorra- Británnias, ja ain doalahedje lagas oktavuođa singuin. Walisalaččat ledje menddo njunnožis, sihke das mii guoskkai guovttegielalaš skuvladoibmii ja áššáigullevaš dutkamii. Walesa lei muhtun lágan Mekka buohkaide geat beroštedje guovttegielalaš oahpahusas, ja danin mu garrasit rávvejedje dohko mátkkoštit. Go sáddejin ruhtaohcama Álbmotskuvlaráđđái (Folkeskolerådet) (maŋŋá Vuođđoskuvlaráđđi (Grunnskolerådet)) oktan dievašlaš raporttain mu vásáhusaid birra Frisaeatnamis, de dan bures vuostáiválde. Ráđi ovdaolmmoš, Erling Slaatto, dattetge eaktudii ahte oahppomátkki boađus galggai leat ahte mun čállen sámegiela áppesa. Raporttaid lohkamis sii ledje dolkan. Dál háliidedje addit sámegielguovlluid skuvllaide konkrehtalaš fálaldatvejolašvuođa geavahit eatnigiela álgooahpahusas. ¶
Leihan illudahtti ahte guovddáš skuvlaeiseválddit dihte man deaŧalaš lei geavahit eatnigiela. Girko- ja oahpahusdepartemeantta evttohushan Sd. dieđáhusas nr. 21 (1962-63) lei maiddái duođai miehtemielalaš dán dáfus. ¶
Slaatto eaktudussii ii lean dattetge nu álki mieđihit go in máhttán sámegiela ja ledjen leamaš dušše moadde jagi barggus sámegiela birrasis. Mu guorahallamiid ulbmilhan lei vuosttažettiin guovdilastit mii dáhpáhuvvá oahpaheaddji ja oahppi gaskka riikkain gos geavahit guovttegielalaš oahpahusa álgoluohkáin, ja de juogadit mu dieđuid singuin geat máhtte dan praktihkalaččat geavahit Norggas. Akademihkalaš áigumušain mun in beroštan, vaikko mun dieđusge in sáhttán garvit oahpásmuvvamis dán fáttá doaibmi dutkamii. Skuvlainspektevrra Lind Meløy ja Kárášjoga bargoskihpáriid movttiidahttin váikkuhii dasa ahte mun loahpas gávnnahin ahte ferten duostat. Dát mielddisbuvttii sámegiela iešoahpahallama dakkár dássái ahte munnje lei vejolaš čallit teavsttaid mat ledje pedagogalaččat-metodihkalaččat dohkálaččat ja mat ledje ohppiid birrasis, sihke duođalaččat ja dovdduid geasuheaddjit. Dán áigodagas lei Finnmárkku oahpaheddjiide fálaldat lohkat jahkásaš virgelobiin oktan bálkkáin sámegiela vuođđofága Oslos, dáinna eavttuin ahte geatnegahttojuvvojit oahpahit vihtta jagi sámegiela guovlluin. Váivvádus lei orrut ja bargat Oslos, muhto dan buorrin lei ahte mus ledje máŋga sámegielat giellakonsuleantta das lahkosis. Maiddái universtitehtalektor Thor Frette čuovui prošeavtta beroštumiin ja lei stuorra veahkkin. Guovtti vuosttaš áppesa osiid nagodin ieš čállit. Goalmmát oassi gáibidii gielladási man mun in hálddašan ja nu Álbmotskuvlaráđđi (Folkeskolerådet) dohkkehii mieldečálli. Dát lei mu bargoskibir Kárášjogas, Hans Eriksen. ¶
1964´ čavčča ledjen njeallje vahkku Walesas. Nugo vurden, de lei dát mátki stuorra ávkin munnje. Mun galledin earret eará ovcci skuvlla, ja daid gaskkas ledje njeallje giliskuvlla 90-100% walisalašhálli ohppiiguin. Buot skuvllain guldalin mo álgolohkan- ja čállinoahpahus oahpahuvvui eatnigillii, ja mo eaŋgalsgillii oahpásmuvve nubbingiellan. Dasa lassin ledje mus maiddái dáppe čoahkkimat oahpaheddjiiguin máŋgga dásis (earret eará oahpaheaddjiallaskuvllas), báikkálaš skuvlaeiseválddiiguin, dutkiiguin ja oahpponeavvuid lágideddjiiguin. Seammalágan mátkki mun čađahin maŋŋelis čakčat Luxembourgas. Doppe lea eatnigiella ja hállangiella letzeburgesch, skuvlla, girku, media ja eanaš girjjálašvuođa giella lea alladuiskkagiella, ja almmolaš giella (mii ii leat hállangiella) ránskagiella. Maiddái dáppe lei eatnigiella, duiskkagiela dialeakta, ožžon saji skuvllas, vaikko duiskkagiella lei váldooahpahusgiella. Skuvla Luxembourgas lei nappo golmmagielalaš. ¶
Ođđajagemánus vulgen Finnmárkui, namalassii Guovdageidnui ja Kárášjohkii. Eanaš áiggi orron Guovdageainnus vai oahpásmuvan skuvladilálašvuođaide ja dilálašvuođaide muđui. Kárášjohka lei dan áigodagas beakkán go lei stuorra báikkálaš vuostálastin geavahit sámegiela skuvllas, ja sámegielat oahpaheddjiid virgáibidjamat ledje moadde jagi ovdalis hirpmahuhttán máŋgasa. Guovdageainnu servodat lei dán dáfus eanet miehtemielalaš. Guktuin báikkiin dattetge ledje oahpaheaddjit čađa positiivvalaččat. Siihan beaivválaččat oidne ahte dárogiela oktoráđđejeaddji dilli váikkuhii boasttu guvlui. Guovdageainnus ledje muhtun oahpaheaddjit, Lise Bamrud, Liv Johnsen ja Inger Seierstad, bargan áigumušaiguin ráhkadit oahpponeavvuid mat sáhtte leat áhpun ohppiide oažžut stuorát ávkki oahpahusas. Mu bargui lei hui ávkkálaš beassat ráđđádallat singuin ja gullat sin vásáhusaid. Mus lei erenoamáš lagas ovttasbargu Inger Seierstadain, gii galggai sárgut govaid áppesii. Mun sáhtten sutnje čájehit gaskaboddosaš bargoevttohusa, ja dáinna vuođuin sáhtten čilget makkár govaid mun ledjen smiehttan livčče heivvolaččat. Go son gárvii vuosttaš sárgojuvvon govaid, de illudin go dát ollásit orro heivemin mu čállosiidda. Su govat dagahedjege ahte mánát liikojedje girjjiide. Liv Johnsen (Jerpseth) ráhkadii maŋŋá dárogiela nubbingiellan álgooahpahusoahpponeavvuid. Áppesa golbma oasi, bagadusaiguin ja bargobihtáiguin, almmuhuvvojedje áigodagas 1967-69. Vuosttaš oasi, lás’se ja mát’te - ruovtos , ođasmahttii Sverre Hatle ja almmustuvai 1977:s namahusain dá læba lás’se ja mát’te . 1980:s dát almmustuvai ođđa deaddileamis go riektačállin rievddai. Seamma dáhpáhuvai dieinna guvttiin eará osiin, Lás’se ja Mát’te - Jåđos ja Lás’se ja Mát’te ja sudnu us’tibat. ¶
Lásse ja Máhtte jođus lei vuosttaš oahppogirjjiid gaskkas sámegiel álgooahpu várás. ¶
Sihke Guovdageainnus ja Kárášjogas čielggadin oahpaheddjiide pedagogalaš vuođu ahte vuoruhit eatnigiela álgooahpahusgiellan, ja eará guovlluid giellaseaguhusbirrasiid vásáhusaid. Kárášjogas lei maiddái erenoamáš dárbu geavahit liibba čielggadit skuvlastivrii ja berošteaddji váhnemiidda mo dát oahpahus doaimmai, ja makkár bohtosiid sáhtii vuordit vásáhusaid vuođul mat ledje dáhkkon eará riikkain sulastahtti dilálašvuođain. Mii fertet dás muitit ahte Kárášjoga sámiid álbmotčoahkkimis, cuoŋománu 9. beaivve 1960:s, 87:s 89 olbmos dohkkehedje cealkámuša Norgga ráđđehussii mas ee. čuovvovaččat celkojuvvui sámegiela geavaheami birra skuvllas: "Mii oaivvildat ahte lávdegotti evttohus (Sd. dieđáhus nr. 21) ahte eanet sámegiela skuvlii fievrredit lea lihkohis maŋáslávki, mii heađušta ovdáneami ja dagaha stuorra váttisvuođaid nuoraidasamet sin boahtteáiggi birgemis. ...Go juohke sámegiela oahppodiibmu vissásit duvdá eret eará deaŧalaš skuvlafágaid, de mii nannosit vuosttaldat sámegiela oahpahusa ja dohkkehat sámegiela dušše veahkkegiellan. ... ja otnáš duohta dilálašvuođas mii oaivvildat ahte Girkodepartemeantta skuvlanjuolggadus beaiváduvvon 18.04.1898 galgá leat min báikki skuvlla boahtteáiggi njuolggadussan." ¶
Riektavuođa dihtii berre namahuvvot ahte cealkámušas maiddái addui vejolašvuohta ásahit sierra linnjáid váhnemiidda geat dáhttot iežaset mánáide eanet sámegiela oahpahusa geavaheami. ¶
Cealkámuš nappo čájeha seamma balu go maid olbmot Friseatnamis ja Walesas ledje dovdan. Dán sáhtii áddet go muitá váttisvuođaid maid sápmelaččat ledje deaividan stuorraservodagas ja Norgga eiseválddiid ektui go sis lei heajos dárogielmáhttu ja váilevaš oahpahusávkkástallan. Go máŋga buolvva ledje ferten duhtat vuolimuš beavdegeahčai, de áddemis olbmot sávve eará boahtteáiggi mánáidasaset. ¶
Mu bargun lei geahččalit čilget ahte guovttegiela skuvllas lei seamma ulbmil go maid siige háliidedje. Dán ulbmila juksanvuohki lei dagahan áddejumi ahte nuppebeliid dat lei. Rievdadan dihtii doaibmi boasttuáddejumiid ja -guottuid, de lei dárbbašlaš čielggadit jáhkehahtti láhkai ja čielgasit manin dát vuohki válljejuvvui ja man láhkai dat lei doaibman buoremusat. ¶
Deaivvadeapmi skuvlastivrra miellahtuiguin ja berošteaddji váhnemiiguin ii gal dagahan ahte dallánaga earáhuhtte ovddeš oainnuid, muhto ii lean gal nuge ahte sii "borre" mu, nugo muhtun mu bargoskibir lei einnostan. Go dovdá riidduid mat ledje olbmuid gaskkas geat ledje mielas ja geat ledje vuostá Sámelávdegotti evttohusa skuvlaáššis, de soittii leat ovdamunnin ahte mun dán oktavuođas ledjen olggobealboahtti amas olmmoš ja ahte mun sáhtten duođaštit positiivvalaš vásáhusaid riikkain nugo Vuolleeatnamiin ja Stuorra-Británnias. ¶
1966´ geasi lágidii Álbmotskuvllaráđđi kurssa Leavnnjas giellaseaguhusguovlluid oahpahusa birra, ja doppe mun ožžon liibba čielggadit áppes-girjjiid. Maŋŋá lágidedje eanet diekkár geassečoahkkimiid, ee. Sieiddás (Deanus). Álgooahpahusa eatnigiela geavaheami vuođđun leat guorahallamat mat duođaštit ahte ollislaš giella- ja doabaovdáneapmi dušše ovdána eatnigiela bokte, namalassii giela bokte mii addá mánnái oadjebasvuođa ja masa mánás leat dovddut. Mánnávuođashan dákkár ovdáneami vuođđu láhččojuvvo. Eatnigiela čiekŋudeapmi maŋŋá, ja ođđa gielaid oahppan, goazahuvvo mealgadii go dát vuođđu lea váilevas dahje ii oppa leatge. Mu bargu áppesiin ja mu guovttegiela skuvlla "propagánda" , lei áibbas konkrehtalaččat oaivvilduvvon doarjut sámegielat máná dárbbu sáhttit ávkin atnit oahpahusa seamma vuođu alde go dárogielat mánát ledje sáhttán dahkat. Seailluhit iežas giela ja iežas kultuvrra, ja dáidda láhčit lunddolaš saji skuvlii, oidnen mun (ja oainnán) deaŧalažžan máná iežas dihtii. Hálddašeaddji giela ja hálddašeaddji kultuvrra stuorra váikkuhus, sáhttá álkidit doalvvuhit máná jáhkkit ahte su iežas duogáš ii leat mange veara jos galgá eallimis lihkostuvvat. Muhto ii oktage sáhte ollensadjái vuolgit jos ii dovdda vuolggasaji, beroškeahttá eallima dásiin. Iežas duogáža diehtit, ii leat makkárge bahán go galgá máilbmái vuolgit. Jos mánáid bágge dán vajálduhttit go leat guđa dahje čieža jagi boarrásat, de sin ala bidjet noađi mii sáhttá šaddat lossat guoddit. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Hans Rønbeck (1912-94) lei máŋga jagi Kárášjoga gielddastivrra miellahttun. Dá lea gielddastivra 1967-71, Rønbeck lea viđát olgeš bealde. (Govva: Sámiid vuorká-davvirat) ¶
Ollu jagiid lei Hans Rønbeck okta dain dovdoseamos dáruiduhttinpolitihka ovddideddjiin, sihke Kárášjogas ja fylkka- ja riikkadásis, Bargiidbellodaga siskkobealde ja ollu sáhkavuoruin ja jearahallamiin medias. Mii leat válljen moadde bájuheami mat čielggadit su oainnu. ¶
- Mun in čiegat ahte mu loahpalaš ulbmil lea ahte sámi álbmot galgá suddat dáža álbmogii - dan dat liikká dahká beroškeahttá maid mii háliidat - ja ahte dárogiella vuoitá eanet ahte eanet sámegiela badjel. ... - Dás ii leat sáhka sámiin eatnigiela rievidit, muhto mii fertet áddet ahte sii, dilálašvuođaid oktavuođain, bággejuvvojit dárogiela geavahišgoahtit, ja mun oaivvildan ahte mađe johtileappot dáruiduhttinmannolagat dáhpáhuvvet, dáđi buoret sámiide. ... ¶
- Kárášjogas leat dál badjel 40 proseantta álbmogis vuollel 16 jagi. Dát mearkkaša ahte gaskal 50 ja 70 nuora jahkásaččat fertejit ohcat bargosaji gielddarájiid olggobealde. Jos sii dása náđđot, de mii oažžut árpmuhis dili lassáneaddji bargguhisvuođain ja stuorát bargoveaga go dárbbašat ja geafivuođa man mii dovdat nu bures 30-logus, ja dát livččii galgan leat doarvái balddonassan. Dát sieiva logut galggašedje molssaeavttuid čuvgehit ja dahkat válljema álkibun: Nuorat fertejit guođđit guovllu! ... ¶
- Mo galgá álbmotskuvlla oahpahus buoremusat doaibmat? - Skuvlastivrra eanetlohku, stuorra eanetlohku leat sámit, oaivvildit ahte sámegiella galgá geavahuvvot veahkkegiellan vuosttaš golbma jagi. 4. skuvlajagi galgá buot oahpahus leat dárogillii. ... ¶
- Muhto iigo leat buorre čoavddus diktit sámegiela ja dárogiela leat ovttadássásaš giellan álbmotskuvllas? - Dát dagahivččii hirbmat ollu eanetbarggu ohppiide, ja dárogiella dat bázahallá. Ii, dát lea nu heajos čoavddus go oppa sáhttáge leat. - De lea oassi sámi kultuvrras mii lea nu gillii gullevaš. Mo dainna, kantorhoavda Rønbeck? - Gal mun dieđán ahte gávdnojit muhtun romantihkkárat - geat barget buhtisindoallat sámi čeardda ja sámegiela. Muhto jos dát galgá leat ulbmilin, de ferte sirren leat gaskaoapmi, ja dát gal dieđusge goazaha olles sámi álbmoga, dán gal lihkus sámit iežage dihtet. Danin sii eaige háliit dán guvlui bargat. Sii dáhttot friddja ja lunddolaš ovdáneami man boađus lea ahte sámegiella jávká ja sámi álbmot suddá dáža álbmogii. Dát lea muđui ovdáneapmi mii guhká lea doaibman, ja sámit gillášedje eanemusat jos oktage geahččala dán bissehit. ¶
Aviisa ovdanbuktá jearahallama ná: "Dán jearahallama ovddeš Kárášjoga sátnejođiheaddjiin Hans Rønbeckain dagai Arne Wulff 1976:s. Jearahallan ii goassige deaddiluvvon aviissas, daningo daláš doaimmaheaddji Bjarne Store Jakobsen biehttalii dan deaddileames. Ságat doaimmahusrádjosa čorgedettiin, iđii ságastallan fas. Muhtun áššit mat ságastallamis ovdanbohtet, leat ain áigeguovdilat. Dasa lassin lea ságastallamis historjjálaš beroštupmi. Hans Rønbecka lobiin danin Ságat dál deaddila jearahallama - 14 jagi maŋŋá jearahallama. Dál Rønbeck lea ealáhagas ja orru Sálašvákkis." ¶
- Bismma eamit Wiig ráhkadii duppaltekstejuvvon sámegiela áppesa. 1920-logus lei riidu dáid oahppogirjjiid hárrái, ja stuorra eanetlohku hilggui daid. Go mun bohten Kárášjohkii, de lei oaidnu dat ahte sii eai dohkkehan sámegielat oahpaheddjiid, ja dát lei maiddái miellaláhki soađi maŋŋá. ¶
- Mun muittán ahte Lillemor Isaksen, geas lei gymnása, measta ii fidnen oahpaheaddjibarggu go son lei sámegielat. Maiddái 1949:s Kárášjohka vuosttaldii sámegiela veahkkegiellan vuosttaš golbma skuvlajagi ja dán geardduhedje 1957:s. 1958:s oaččuimet joatkkaskuvlla (framhaldsskole) ja dat lei stuorra lávki ovddosguvlui. Sámelávdegotti evttohusa garrasit vuosttaldedje, ee. skuvlapolitihkalaš áššis. 1959:s rievdadedje skuvlalága. Sámi álgooahpahus ii galgan leat geatnegahtton. Dát lea čađat leamaš mu oaidnu. Váhnemat geat eai háliit iežaset mánáide sámegiela álgooahpahusa, berrejit dan beassat garvit. Dán birra dat riidu lei, ja mun lean ilus go mu oaidnu vuittii. ¶
Johttisámiid mánáide ii leat skuvlafálaldat leamaš seamma buorre go dáloniid mánáide. Mun lean eallinagi vuosttaldan sierra johttisámebiirre, muhto ii dat leat ábuhan. Johttisámiid mánáin lea 27:s gitta 32 skuvlavahkku heivehuvvon 6 mánnui, ja dálu mánáin fas leat 36 skuvlavahkku l0 mánu badjel. ... ¶
Sii geat leat bargan dan ala ahte johttisámiid mánáin ii galgga leat dábálaš skuvlafálaldat, sis ferte leat lossa noađđi guoddit. Dát sámi vealaheapmi lea várra vearrámus mii sámiid ektui lea deaividan, Rønbeck lohká. ... ¶
- Guovtti álbmotčeardda vuostálasvuođaid boađus lea ahte unnitlohku vuoittahallá. Mun lean danin, nuorravuođa rájes juo, geahččalan doarjut sámiid sin eallindilisteaset, maiddái kultuvrralaččat. Go Sámiid Vuorká-Dávvirat vuođđuduvvui 1937:s, ledjen mun árjjalaččat mielde ja ledjen stivralahttu vuosttaš stivrras. Dalle juo mun áŋgiruššen ahte sámegiela ja kultuvrra galgá seailluhit ja gáhttet. Muđui han mun in livčče áŋgiruššan. Muhto mu oaivil lei dalle, nugo dálge, eará go mii muhtun sápmelaččain dál lea. ¶
Loga maiddái: Sigrunn Rønbeck: Kárášjoga Bargiidbellodaga doaimma 1934-83 ruovttoluottageahčastat ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Henry Minde álgoálbmotkonferánssas Romssa universitehtas 2003 čavčča. Govva: Svein Lund ¶
Henry Minde riegádii 1945:s Roabas Skániid suohkanis. 1955:s fárrii son Áltái, gos son loahpahii gymnása 1967:s. Logai Oslo ja Romssa universtitehtain ja dan maŋŋá barggai sámi riektehistorjjálaš stipeandiáhtan Romssa universitehtas ja Sámi Instituhtas. Son lea dál Romssa universitehta historjáprofessor. Minde lea čállán ollu artihkkaliid ja máŋggaid girjjiid sámi ja Davvi-Norgga historjjás. Son oassádallá dál sámi historjjálaš girjebarggus ja lea máŋggafágalaš eamiálbmot- ja globaliserenprošeavtta koordináhtor. ¶
Dát lea oassi čállosis maid son čálii duogášnotáhtan Sámediggái miessemánu 27.-31. beivviid 2002’ čoahkkimii, ášši 23/02: Sámiálbmoga foanda. Čálus lea rievdaduvvon hámis jorgaluvvon ja almmuhuvvon eŋgelasgillii Acta Borealias 2003, nr. 2. ¶
Minoritehtapolitihkka sámiid ektui Norggas lei guhká seammá go dáruiduhttinpolitihkka. Dáruiduhttinpolitihka álggu ja loahpa sáhttá čatnat guovtti dáhpáhussii, ja guktuin lei ávnnaslaš sisdoallu, muhto maiddái nana govastatárvu. Nubbi lei Sámefoandda (Finnefondet) ásaheapmi 1851:s. Nubbi fas lei Álttáášši 1979-1981. ¶
Dáruiduhttinpolitihkka álggahuvvui kultursuorggi bokte ja dáhpáhuvai nu ahte "skuvla lei soahtešilljun ja oahpaheaddjit ledje ovdasoalddáhin" . [Einar Niemi: Kulturmøte, etnisitet og statlig intervensjon på Nordkalotten. Girjjis: Andersson (red.): Den nordiska mosaiken, Uppsala 1997 s. 268)) Fáddá mii šattai guovddážin lei giella. Dat šattai mihttun ahte eahpelihkostuvai go dáruiduhttinpolitihkka vai menestuvai go. Dát váikkuhii máŋgga servodatsuorgái 1900-logus, muhto dás mun guorahalan skuvla- ja giellapolitihka. 1800-logus juohke našonálstáhta anii skuvlla deaŧalažžan stáhtastivrejumis. ¶
Assimilašuvdnapolitihka menestuvvan ii lean mihkkege erenoamážiid máilmmis 1800-logus. Assimilašuvdnapolitihkka lei nannosit čadnojuvvon gievrras našonálstáhtaid ásaheapmái. Ii lean assimilašuvdnapolitihka ásaheapmi dahje eksisteansa mii earuhii Norgga eará stáhtaid ektui, muhto dán politihka ulbmillaš, oktilis ja guhkálmas doaibma. Dát dat lea mii dagaha dáruiduhttinpolitihka morálalaččat váivádussan ja politihkalaččat heavvun otná dán beaivve. ¶
1883:s, go dát govvejuvvui Guovdageainnus, ii lean vel dáruiduhttin ollásit ollen Sis-Finnmárkui. Govas oaidnit ohppiid, oahpaheddjiid ja muhtin váhnemiid.skuvllas Vuohppečorrus. (Gáldu: Muitalusat ja dáhpáhusat Guovdageainnus 8, s. 15) ¶
Oahpaheaddjit ja pedagogat dat álggos fuomášedje dáruiduhttima dutkagoahtit. Oahpaheaddjit ledje leamaš guovddáš eiseválddiid biiggát ja reaŋggat dán proseassas, sii ledje leamaš guovddážis oasseváldin ja sin rolla dađistaga digaštallagohte eanet ahte eanet. Giella, skuvla ja kristtalaš bajásgeassin ledje guovddáš fáttát. Lei gurutstáhta čuvgejupme- ja našuvdnahuksenoainnu árbi mii guhká ráđđii historjjálaš ovdanbuktojumiid. ¶
2. máilmmisoađi maŋŋá fuobmágohte dutkit sosiáldarwinisttalaš osiid ja nálálaš mearkkaid mat ledje ovddeš politihka - ja dutkama duogážin. Váttisvuođat mat bohciidedje sámi guovlluid skuvllain, dál eai ráddjejuvvon dušše gielalaš áššiide maid sáhtii čoavdit pedagogalaš juonaiguin. Váttisvuođa fertii geahččat sihke skuvlaviesu siskkáldas ja olgguldas sosiálalaš proseassaid ektui. Stuorra bargu dán oktavuođas lei Anton Hoëma doavtterdutkkus, almmuhuvvon 1976:s. Son čájehii dárkilit mo stáhtaváldi ain 1960-logus skuvladoaimma bokte viidát ja čiekŋalit stivrii sámi servodaga. ¶
Historjádutkit maŋŋit dutkagohte dán fáttá. Vuorddekeahtes oaidninvuogis dakkár dutkan bohciidii, namalassii guorahallan man vuođđun lei olgoriikka- ja sihkkarvuođapolitihkka. Romssa historjádutki-guovttos Knut Einar Eriksen ja Einar Niemi loktiiga sihkkarvuođapolitihkalaš motiivva ovdan go Den finske fare-girjjis galggaiga čilget dáruiduhttinpolitihka davvin. Girji almmustuvai 1981:s, dallego galbma soađi ramádat vuhttui davviguovlluin ja báinnii politihkalaš digaštallama. ¶
Vaikko minoritehttapolitihkka iešalddis lea stuorra fuomášumi ožžon, de leat dáruiduhttinpolitihka kultuvrralaš ja sosio-ekonomalaš váikkuhusat fuomášuhttojuvvon oalle unnán, vaikko fáddá lea guorahallojuvvon moanat stuorát bargguin ja dieđalaš artihkkaliin. Mis leat miellagiddevaš dárkomat ja guorahallamat Johs. Falkenberga Lágesvuonaguorahallamis nu árrat go 1941:s ja Ivar Bjørklunda Návuonahistorjá 1985:s. ((Ivar Bjørklund: Fjordfolket i Kvænangen. Universitetsforlaget 1985)) B jørklunda dutkosis lea dáruiduhttin váldosivvan čearddalaš buhtisteapmái mii orui dáhpáhuvvamin: Sámiid lohku gielddas 1930:s 1950:i njiejai 44%:s gitta nullii! ¶
Harald Eidheim čielggada mo dážaid guottut sámiid ektui bohciidahttet negatiivvalaš vealaheami. Son almmuha árvvoštallama ahte dážaid, ja dát mearkkaša maiddái almmolaš ásahusaid, guottut šaddet eanet ahte eanet negatiivvalažžan mađe lagabui olmmoš boahtá sámi váldoguovlluid. Son nágge ahte sámiid dáláš dilálašvuođa ferte vuosttažettiin oaidnit daid stáhtaservodagaid oassin gos sápmelaččat unnitlohkun ellet. Asymmetralaš fápmooktavuohta dážaid, Norgga almmolašvuođa ja sámiid gaskkas, dagahii ahte sámi kulturdovdomearkkat duvdojuvvojedje priváhta dássái, ja seammás dán geahččaledje čiegadit almmolaš dásis. ¶
Sosiála-antropologalaš paradigma dwáruiduhttimis ii leat buktán makkárge stuorát ollislaš monografiija dasa mo dáruiduhttinproseassat váikkuhedje. Jáhkkimis lea dát mearka ahte man seagáš ja gildojuvvon dát fáddá lei, ain juo joavkkuide geat eanemusat ledje uhkiduvvon ja geat vásihedje bákčaseamos diliid. ¶
Árbevirolaš dutkan vásiha ollu váttisvuođaid ja deaivvada ehtalaš bahkadasaiguin. Nuppi bealis gáibiduvvo ahte galget oskkáldasvuođa atnit muitaleddjiidasaset oažžun dihtii dieđuid ja dáhtaid. Nuppi bealis fas leat dieđut maid dutki dán láhkai oažžu nu máŋggabealagat, mearritmeahttumat ja rašit muitaleaddjái ahte dáid sáhttá geavahit dušše hui várrogasat. Dán mii vuohttit ollu jearahallamiin maid báikkálaš historjádutkit ja báikkálaš museat leat čađahan. Dábálaččat olbmot muitalit ollu muitalusaid skuvlaáiggisteaset. Muhto sámi birrasiin leat dákkár muitalusat ja dieđut dán rádjái leamaš hárvenaččat dahje ahte dát leat coahkásat ja oanehaččat. Mus lea árta jáhkkit ahte dán erohusa duogážin lea ahte sámit leat háliidan vajálduhttit heahpatlaš vásáhusaid ja dáhpáhusaid skuvlaáiggiineaset. ¶
Nuorra Norgga stáhtas maŋŋá 1814 ledje vuosttaš buolvva ámmátolbmot geat virggiideaset oktavuođas sápmelaččaiguin deaivvadedje, bálddalaste sin giela dárogielain. Eatnigiela hállan lei olmmošvuoigatvuohta oaivvildedje sii dalášáiggi humanisttalaš-romantihkalaš rávnnjáldaga árbbiset mielde. Dáid rávnnjáldagaid buoremus bealušteaddji lei báhppa N. V. Stockfleth, gii jorgalii ja almmuhii ollu girjjiid sámegillii skuvlla ja girku atnui. Stockfletha oaidnu oaččui nana doarjaga ámmátolbmobellodagas Stuorradikkis ja Ráđđehusas. Dán - min dálášáiggi oainnuin - "liberála" giellapolitihka dattetge vuosttaldedje hearrát Finnmárkkus, erenoamážit go Stockfleth bálddalasttii sámiid ja kveanaid kulturpolitihkalaččat. 1848:s ja čuovvovaš čoahkkimiin digaštalai Stuorradiggi garrasit Stockfletha giellapolitihkalaš oainnu. Digaštallamat ledje ovdasaččat mat muitaledje garrasut miellaguottu eiseválddiid bealis davviguovllu unnitlogu álbmogiid ektui. ¶
Álgoáigodagas álggahedje doaibmabijuid sámiid vuostá nu gohčoduvvon dili muhttásanguovlluin. 1851:s ásahii Stuorradiggi sierra bušeahttapoastta, nu gohčoduvvon "Sámefoandda" ( ), ovddidan dihtii dárogiela oahpahusa ja omardit sámi álbmogii bajásčuvgehusa. ¶
Ipmirdan dihtii man stuoris dát supmi lei, go veardida dáláš juolludemiiguin sámi ulbmiliidda Sámedikkis ja buot departemanttain ollislaččat, de lean dákkár tabealla ráhkadan: ¶
Tabealla 1: Sámefoanda, jahkásaš juolludeamit ja stáhtahálddahusa goluid promilla ((Statistihka gáldu: Bjørg Larsson: Finnefondet. Universitetet i Tromsø 1989, s. 58 ja Historisk statistikk 1978)) ¶
Jahkásaš juolludeamit sámefoanddas ruvnnuiguin ¶
Stáhtahálddahusa goluin promillan ¶
Bušeahttajagi 2002 meroštallan čájeha bajábeale loguid veardidallama ektui ahte várrejuvvon juolludeamit sámi doaimmaide ledje vuollelis 1 ‰ ollislaš stáhtabušeahtas, badjelas 1/3 dain ruđain hálddašit sámit ieža, Sámedikki bokte. Tabealla čájeha ahte ruhtasturrodat, maid stáhta geavahii dáruiduhttimii dušše Sámefoandda bokte, lei - earret guokte vuosttaš jahkeloguid - seamma ollu ja vaikkoba eanet go mii Sámedikkis dál lea. Ja muhtun áigodagain 1900-logu álggus ledje juolludeamit maid Sámefoanda oaččui dáruiduhttindoaimmaide stuorábut go dat oassi mii dál ollislaččat juolluduvvo sámi doaimmaide. ¶
1860-logu loahpageahčen garradišgođii Stuorradiggi dáruiduhttindoaimmaid. Sii cuiggodedje stuorra suoma sisafárrema Nuorta-Finnmárkui. Doaimmat maid ledje čađahan, eai lean váikkuhan nugo ledje jáhkkán. Lei baicca nu, oaivvildedje, ahte dárogiella lei hedjonan sámiid ja kveanaid gaskkas. Dáruiduhttindoaimmat ledje álgoáigodagas álggahuvvon siviillalaš ja našuvnnalaš sivaid geažil, ja sihkkarvuođapolitihkka fas doaimmai dakko gokko "našuvnnalaš sivat" ledje váldoákkat sihke ulbmila ja strategiija hárrái. Dát lei duogážin go Stuorradiggi 1868:s mearridii ahte Sámefoandda ruđat galge maiddái juolluduvvot doaimmaide mat ledje oavvilduvvon kveana álbmogii. ¶
Ollu gáržžideamit dahkkojuvvojedje dađistaga. Váldogaskaoapmi lei instruksa man Romssa bismaguovllu hálddahus ráhkadii oahpaheddjiide gielladili muhttásanguovlluin. Instruvssas sáhtii lohkat ahte buot sámi ja kveana mánát galge oahppat hállat, lohkat ja čállit dárogiela, ja buot ovddeš cealkimat ahte mánát galge oahppat eatnigiela, sihkkojuvvojedje. Oahpaheaddjit geat eai sáhttán čájehit buriid bohtosiid dán "giellamolsundoaimmas" , eai ožžon bálkálasáhusa. Oahpaheaddjái gii lei oahpahan 7 jagi, dát dagai 23-30% bálkkás. Sámi ja kveana oahpaheaddjit eai oaidnán makkárge áigaga ohcat dán lasáhusa, muhto dáža oahpaheaddjit fertejedje ekonomalaš sivaid geažil duođaštit iežaset áŋgirvuođa dáruiduhttinulbmila čađaheamis. 1880’ instruksa aiddostahtii garra dáruiduhttinpolitihka loahpadassii lihkostuvvama. ¶
1880 instruksa skuvlla giellageavaheami birra mielddisbuvttii ahte dáruiduhttin šattai vel gárraset go ovdal. Unna rievdadusaiguin 1898:s dát lei skuvlla politihka sullii 1960 rádjái. ¶
Maŋimus ja sitkadeamos skuvlabagadus ilmmai 1898:s, ja buddestatnamman šattai , nammaduvvon girkostáhtaráđi mielde. Dál fas čujuhedje álggus nuorttabeale várrii ja fas čállojuvvojedje raporttat mat muitaledje ahte gielladilli lei vearránan. Dál nannejuvvo ahte sámegiela ja kveanagiela geavaheami fertejedje unnidit ja dušše áibbas heađis geavahit "veahkkegaskaoapmin čilget dan maid mánát eai ádden" . Bagadus maiddái kevrii oahpaheddjiid dárkkistit ahte sámi ja kveana oahppit eai geavahan eatnigielaset eai bottuinge. Dát áigumuš doalahuvvui ja nannejuvvui, vaikko vuogit ja viidodat rievddai. Ruhtasupmit maid ledje juolludan sámegiela ja kveanagiela oahpahussii Romssa oahpaheaddjiskuvllas heaittihuvvojedje. ¶
Vaikko beakkán "sámiaktivisttat" nugo Isak Saba ja Anders Larsen fidniiga "sámegiela nuvttáoahppisaji" Romssa oahpaheaddjiskuvllas, de ledje dušše moattis geain sáhtii leat sámi ja kveana duogáš. 187 nuvttásadjeohppiin geat čađahedje eksámena áigodagas 1872-1906 ledje dušše 12:s Finnmárkkus eret. Mii eat dieđe gal gallásis dáin lei minoritehtaduogáš. Veardidangovvan ledje 1883-1905 áigodagas 10 sámi oahppi ja 5 kveana skuvllas. Skuvlla bealis ledje dilssit sisaváldit sámi ja kveana ohppiid olles dán áigodaga. 1860-logu loahpageahčen juo eahpidii Romssa bismaguovlu oahpahit sámiid oahpaheddjin: "Mis lea hirpmus ollu bargu eatnašiiguin ja liikká eai oro dáidda nákcemin addit duhtadahtti oahpu." ((Bájuhan Helge Dahl: Språkpolitikk og skolestell i Finnmark Universitetsforlaget 1957)) ¶
1877:s doaimmahathoavda Hertzberg evttohii fidnogildosa čearddalašvuođus čuovvovaš ákkain: "Vásáhusat čájehit ahte oahpaheaddjit buhtes dahje seaguhus kveana ja sámi nális eai leat dohkálaččat čađahit dáruiduhttima iežaset riikkaguimmiid gaskkas sávahahtti ovdánemiin" . Dát čearddalašvuđot fidnogielddusevttohus ii čuovvoluvvon álggos, muhto guoktelogi jagi maŋŋá, Wexelsen-plakáhtta dohkkehii dán áigumuša. ¶
Mii leat oaidnán ahte ruhtajuolludeamit dáruiduhttindoaimmaide lassánedje hirbmasit 1900-logu álggus. Duogáš lei sihke stuorra ballu ja fuopmášupmi "suoma vára" ja našuvnnalaš bođđejupmi ovttastatluvvema oktavuođas. Oanehis áigodagas lassedoaibmabijuid čađahedje: ¶
Dáruiduhttindoaimmaid stáhtalašdárkkisteapmi nannejuvvui hirbmadit, erenoamážit skuvladoaimmahagas. Jahkečuođimolsumii lei báikkálaš eiseválddiin kontrolla dáruiduhttinbargguin ja ovddasvástádus dan ovddas. Stáhta eiseválddit gohččo Bernt Thomassena čađahišgoahtit ođđa áigumušaid. Aviissas "Sagai Muittalægje" gohčoduvvui son Bobrikoffan. Bobrikoff lei generálaguvernevra, gean cára lei nammadan ruoššaiduhttit Suoma. Ovdamearkka dihtii oassádalai Thomassen oahpaheddjiid čoagganemiin gos son oahpahii ođđa pedagogalaš vugiid dáruiduhttinbálvalusas. ¶
Aviisa Sagai muittalægje, mii almmuhuvai áigodagas 1904-12, vuostálasttii dáruiduhtinpolitihka. 1906:s almmuhuvvui dás vuosttaš geardde Sámi soga lávlla, mii 80 jagi maŋŋil mearriduvvui sámi álbmotlávlagin. ¶
Skuvladirektevrraid gaskkas lea Thomassen beakkáneamos dáruiduhttinbarggu geažil sihke áiggistis - ja dál, ee. go oassi su čálašemiin ámmátolmmožin lea almmustuhttojuvvon. ((Hoëm og Tjeldvoll: Etnopolitikk som skolepolitikk. Universitetsforlaget 1980)) Dás mii fuomášat ahte su vuođustus ii lean dušše našuvnnalaš ja sihkkarvuođapolitihkalaš, muhto maiddái čálgopolitihkalaš. Dáruiduhttin lei, Thomassen áiccalmasttii čielggadeamis departementii 1907:s "seamma ollu čálgoášši stuorámus oassái Davvi-Norgga sámi ja kveana álbmogii. Dáruiduhttima bokte lea ovdáneapmi ja ahtanuššan maiddái sidjiide" . ((Bájuhuvvon dán girjji mielde: Eriksen og Niemi: Den finske fare. Universitetsforlaget 1991, s. 114)) ¶
Dán áigodaga álggus nannejedje "doaimmaid maid ovdal ledje almmuhan ja ideologiijaid dássejedje" . Maŋŋá vuosttaš máilmmisoađi lei Norggas oktasašrádjá sihke Ruoššain ja Suomain. Soahtegaskaáigi golai suddjet Suoma vuostá ja - midjiide eanet áššáigullevaš - sámiid ja kveanaid vuostá "siskkáldas fálleheapmái" . ¶
Dáid máŋggalágan doaimmaid mat dan rádjái ledje álggahuvvon ja ođđa doaimmaid mat ledje lasihuvvon, čohkkejedje loahpas oktasaš suollemas ásahusa vuollái, Finnmárkonammagoddái 1931:s. Dát ásahus lei mearkan ahte dáža assimilašuvdnapolitihkka lei bárisin doaibmamin, ja dát politihkka joatkašuvai maŋŋásoahteáigái, iige omd. ráđđenvuohkemolsun 1935:s rievdadan dan mange láhkai. Finnmárkonammagoddi maiddái aiddostahttá dan nannoseabbo čatnasumi mii dađistaga šaddá minoritehta- ja sihkkarvuođapolitihka gaskii ja mii erenoamážit válddaha dáruiduhttinpolitihka sierralágan dovdomearkka ja vuogi. Suollemasvuođa ferte dása lassin oaidnit vuosteváikkuhussan organiserejuvvon sámiid skuvlapolitihka vuosttaldeami ja dán politihka moaitaga ektui. Sihke stuorrasuopmelaš ambišuvnnat ja sámi mobiliseren dagahedje eanet "čiegus" ákka ođđa doaibmabijuid álggahit. ¶
Juolludeamit Sámefondii sturro hirbmadit 1900-logu álggus ja eambbo go duppalastojuvvojedje soahteálgui 1914:s. Dát stuorra lassáneapmi galggai máksit stáhta internáhttavuoruhemiid mat galge leat ođđa, eanet ulbmillaš dáruiduhttinbarggu gaskaoapmin. Álggus internáhtaid huksejedje rádjarusttegin kveanaid váldoguovlluide, muhto maŋŋá internáhttahuksenprográmma guoskkai maiddái Sis-Finnmárkui ja Divtasvudnii. Dalán go máilmmisoahti nogai, Finnmárkku skuvladirektevra mihtilmasat evttohii rievdadit Sámefoandda/Finnefondet nama eanet "neutrála" namahussan. Dán evttohusa dáidá fertet oaidnit sámi riikkačoahkkimiid ektui, maid ledje doallan ovdalašjagiid. Departemeanta čuovui dán rávvaga ja 1921:s Sámefoanda oaččui háma leat dábálaš gaskaoapmi: "Sierralasáhus álbmotskuvllaide Finnmárkku báikegottiin" . Bjørg Larsson gii lea guorahallan mo Sámefoandda ruđat geavahuvvojedje, gávnnaha ahte "juolludeamit Sámefondii joatkašuvve nugo ovdalge" . ¶
Chr. Brygfjeld lei Thomassena maŋisčuovvu skuvladirektevrra ámmáhis ja stáhta dáruiduhttindoaibmabijuid váldogoziheaddji 1923:s gitta 1935:i. Son vuosttaldii buot sámiid gáibádusaid, belohahkii čielga rasisttalaš oainnuid vuođul: "Sámiin eai leat leamaš návccat iige dáhttu geavahit iežaset giela čállingiellan. (...) Diet moadde olbmo mat velá gávdnojit álgosámi čearddas leat dál nu goarránan čearda ahte ii leat báljo doaivva oččodit sin buoret dillái. Sii leat vártnuheamit ja gullet Finnmárkku eanemus bázahallan ja gealbboheamos álbmogii ja sin álbmot leat stuorámus joavku seahkemielagiid ja heaigomielagiid skuvllaide." ((Bájuhuvvon dán girjji mielde: Eriksen og Niemi: Den finske fare. Universitetsforlaget 1991, s. 114, s. 258)) Brygfjelda mielas lei sámiid dáruiduhttin čielga sivilisatoralaš (čuvgehuslaš) bargu Norgga stáhtii go dážat ledje nálálaččat alladássáseabbot. Dás son earuhii sámiid ja kveanaid go son anii kveanaid leat kulturálbmogin, "searaleapmosat ja áhpaseapmosat" Finnmárkkus. Ahte kveanaid fertii dáruiduhttit, lei dušše sihkkarvuođapolitihkalaš sivaid geažil. ¶
1800-logu gaskkamuttos eiseválddit eai earuhan sámi ja kveana ohppiid das mii guoskkai skuvladoaimmahusa dáruiduhttindoaibmabijuide. Muhto soahtegaskaáiggis álge dávjjibut earuhit dáid. Sámiid ektui sáhtii leat negatiivvalaš dát sierragieđahallan, mii lei vuođđuduvvon sivilisašuvdnamihtárii mas sámit eai olahan báljo mange muddui. Dahje ahte dat sáhtii leat positiivvalaččat historjjálaš ákka beales: kveanaid ektui, geat ledje rehkenastojuvvon leat sisafárrejeaddjit, ledje sápmelaččat dološ eamiálbmot Davvikalohtas. ¶
Dán láhkai earuhit sámiid ja kveanaid čađahuvvuige 1936’ Álbmotskuvlalágas. Ovddeš lohpi heađis oažžut geavahit suomagiela veahkkegiellan, seammaláhkai go sámegiela, dál heaittihuvvui. Duogášmotiiva lei sihkkarvuođapolitihkalaš, muhto dát ovdanbođii dušše eahpealmmolaš smiehttamušain, iige almmolaš stuorradiggedigaštallamiin. Ođđa bargiidbellodatráđđehus čuovui nu ovddeš borgárlaš ráđđehusaid dáruiduhttin- ja suddadanpolitihka. ¶
Návuonas, nugo máŋgga eará mearragáttesuohkanis, lea identitehta molsásan. Ovdal eanetlohku anii iežaset sápmelažžan dahje kveanan, muhto birrasiid 1970 atne measta buohkat iežaset dážan. Romssa museum lea govvidan identitehtamolsuma. ¶
(Govva: Svein Lund) ¶
Formálalaččat 1898’ instruksa, Wexelsenplakáhta, lei doaimmas gitta dassážii go Stuorradiggi gieđahalai Sámelávdegotti evttohusa 1963:s. Instruvssa mearrádusat ledje nappo dalle doaibmi mearrádusat olles 1950-logus, ja sáhttá dadjat ahte muhtun báikkiin dáid doalahedje 1960-lohkui. Tor Edvin Dahl girjeraporttas muitala muhtun oahpaheaddji, guhte lei Oslos eret, ná: "Ja de fertiimet váruhit ahte mánát eai goassige hállan sámegiela dahje suomagiela, mii leimmet ožžon dieđu skuvlahoavddas ahte sii eai ožžon lobi hállat iežaset eatnigiela, eai bottuinge dahje ovdal ja maŋŋá skuvlaáiggi. Dárogiela galge hállat, bákkus." ((Tor Edvin Dahl: Samene i dag - og i morgen. Gyldendal 1970, s. 150)) ¶
Ahte Boares vuoigŋa ain elii 1960-logus, duođasta maiddái oanehis govahallan, man Anders Ole Hauglid Brumunddalas lea čállán: "Imašlaš Finnmárku-, dovdui dego livččen lean olgoriikii boahtán: " Buohkat máhttet dárogiela. Ii oktage dárbbaš hállat suomagiela dahje sámegiela ", lei diehtu midjiide! -Dassážii go internáhttahoavda čuvgehii munnje ahte sámegiella ja suomagiella lei sin eatnigiella ja ahte internáhtta lei sin nubberuoktu. Odne 20 jagi maŋŋá olmmoš sáhttá heahpanit." ((Anders Ole Hauglid: Deaivvadeapmi Porsáŋgguin / Om å møte Porsanger, girjjážis: Gaup/Utsi (red) Ruovttobálgá rái / På hjemveger 1984)) ¶
Guktot muitalusat leat Porsáŋggus, muhto oažžut jáhkkit ahte aktiivvalaš dáruiduhttin čađahuvvui sihke skuvladiimmuin ja maŋŋá skuvladiimmuid maiddái eará báikkiin Romssas ja Finnmárkkus nu maŋŋit go 1960-logus, maiddái maŋŋá go Stuorradiggi lei hávdádan Wexelsen-plakáhta. Davvi-Romssas lea čájehuvvon ahte oahpaheaddjit soahtegaskkaáiggi ledje eanaš sisafárrejeaddjit geaid vuolggahusbargun lei eiseválddiid prográmma lávdadit dárogiela ja dáža kultuvrra. Olbmot maid dihtet muitalit ahte oahpaheaddjit almmolaččat ovddidedje nállevealahanguottuid. Bråstad Jensen muitala ahte skuvla "... vahágahtii máŋgga sámi ja kveana oahppi iešgova ovdáneapmái. Skuvllas sidjiide muitaledje oalle njuolga ahte sin eatnigielas ja sin kultuvrralaš gullevašvuođas oppanassiige lei unnán árvu." ((Eivind Bråstad Jensen: Den norske skoles rolle i fleretniske samfunn i Nord-Troms på trettitallet, Norsk Pedagogisk Tidsskrift 3-1990, s. 14)) ¶
Easka 1960-logus lea mis stuorát guorahallan skuvlla ja báikkálaš servodaga gaskavuođa birra ja das makkár bohtosiid, diehtodásis, dáruiduhttináigodaga skuvlaovdáneapmi dagahii. Dalle ledje ohppiidbohtosat guovddáš davvisámegiela guovlluin gaskamearálaččat čielgasit normálaplána unnimusgáibádusaid vuolábealde ja olles 1900-logus lei šaddan dađistaga stuorát erohus skuvlla ja sámiid gaskii, sosiálalaččat ja kultuvrralaččat. ¶
Go historjjálaččat geahččá, de sáhttá roahkka dadjat ahte stáhta árja oažžut sámiid (ja kveanaid) hilgut gielaset, rievdadit kultuvrralaš vuođđoárvvuid ja lonuhit čearddalaš iešdovddu, lea leamaš viiddis, guhkilmas ja ulbmillaš. Sosiálalaš ásahusaid rievdadus ferte leat váikkuhan garrasit ovttaskas olbmuid gaskavuođaide. Stáhta sáhtii muhtun muddui mieiggastit doaibmi beaivválaš rasismii, muhto iešalddis dát fuonášii olbmuid geaidda dát politihkka guoskkai. Muhto lea liikká čujuhuvvon ahte man mearkkašahtti unni sosiálalaš ráfehisvuohta lei olles dán ođasmahttin- ja dáruiduhttináigodagas. Lea stuorra ovttaoaivilvuohta ahte sivvan dasa lea vuoimmehisvuohta go fápmodilálašvuođat ledje álfárot guovtteláganat stáhtahálddahusa hálddašeddjiide ja oktagasolbmuide geat šadde vásihit rievdadusaid. ¶
Eriksen ja Niemi leaba almmuhan "govttolaš hypotesan" ahte "suoma vára" haga "ii livčče dáruiduhttinpolitihkka sámiid ektui čađahuvvon dan mađi garrasit nu guhkes áigodaga badjel" . Mii leat oaidnán ahte su. 1870 maŋŋá garai dáruiduhttinpolitihkka Finnmárkkus dađistaga dainnago kveana sisafárren lassánii. Ođđasut dutkan lea liikká fuomášahttán ahte eiseválddiid politihka sámiid ektui máddelis Finnmárkku, erenoamážit boazosápmelaččaid ektui, ledje našuvnnalaš, sosiáldarwinisttalaš ja rasisttalaš motiivvat sakka báidnán. Guhkes proseassa oažžut Norgga ja Ruoŧa gaskasaš boazoguohtunšiehtadusa 1919:s, boazoguohtunkonvenšuvnna, lea historjádutki Roald Berg govahallan "velá okta vuoitun" "Norgga gáržžidanpolitihkkii sámi kultuvrra ektui" ja girjjis Norsk utenrikspolitisk historie konkludere Berg dán ášši gieđahallama ná: "Boazoguohtunriidu Ruoŧain 1919 rádjái lei garra dáruiduhttima olgoriikkapolitihkka maid mátta koloniseren, siskkáldas nannen ja leavvan dološ sámeeatnamii dagahii." ((Roald Berg: Norge på egen hånd. Universitetsforlaget 1995, s. 143)) ¶
Jos dárkileappot guorahallá ekonomalaš ovdáneami go dan maid mun dán vuorus lean sáhttán dahkat, de oaidná ahte marginaliseren oalle stuorrát lei dáruiduhttindoaibmabijuid boađus viiddis oktavuođas gehččojuvvon. Boađus mearrasámiid guovlluin lei ahte sámit "jávke" álbmotlohkamis ja sámi beroštumit ja identitehta guolástusealáhusas hávváduvvui. Nuppiiguin sániiguin daddjon de leat guorahallamat mat leat čađahuvvon Norgga-Ruoŧa boazoguohtunriiddus, boazodoalus Norggas našuvnnalaččat ja regionalaččat (guovlluguovdásaš) ja báikkálaš servodagain Mátta-Romssas ja Ofuohtas sihke ollistan ja mudden Eriksena ja Niemi barggu dán oktavuođas. ¶
Eará dutkamiin mii diehtit ahte dákkár vuoimmehisvuohta maid minoritehtat vásihedje dáruiduhttima áigodagas, čuohcá sosiálpsykologalaččat. Dát sáhttá váikkuhit ahte sierranaš várjalusmekanismmat doaibmagohtet heivehan dihtii iežaset sosiálalaš áŧestussii ja ođđa dilálašvuođaide. Muhto go birrasa áŧestus stuorru ja bistá doarvái guhká, de nubbi váikkuhus lea ahte "dat hábme iešgova, dađistaga njeaidá iežas árvvusatnima ja iešárvvu, ja bahámusat váikkuhus lea go dat dagaha iešbadjelgeahččama ja liiggás kritihkalaš guottu iežas čeardda olbmuide" . ((Bjørn Hvinden (red.): Romanifolket og det norske samfunnet. Følgene av hundre års politikk for en nasjonal minoritet, Fagbokforlaget 2000, s. 19)) ¶
Norgga girjjálašvuođas gávdnojit lohkameahttun govvádusat skuvlla veahkaválddi birra mánáid ektui, sehtui geahčadettiin. Sáhtášii vuordit ollu dákkár muitalusaid dan birra mii lea dáhpáhuvvan eanetgo čuohtejagi sámi ja kveana ássanguovlluin. ¶
Nugo namahuvvon álggus, de mis duođai váilu historjjálaš ja servodatdieđalaš dutkan mii čilgešii mo sámiid ja maiddái kveanaid dáruiduhttin váikkuhii sosiálpsykologalaččat. Mun áiggun liikká čoahkkáigeassit muhtun dárkomiid, duođaštusaid vuođul mat otnáža rádjái leat gávdnamis girjjálašvuođas ja muitočoakkálmasain. Mo skuvlamánát ieža vásihedje skuvlii álgima? Mo váikkuhii dáruiduhttinpolitihkka nuorra olbmuid eallimii rašis áigodagas? ¶
(Dáid duođaštusaid oasit leat bájuhuvvon originálaartihkkalis, muhto dás leat daid guođđán. Doaim.) ¶
Min vásáhusaid dábálaš dovdomearka lea ahte vássánáiggi dáhpáhusat johtilit jávket gerbmosii. Olmmošlaš gillámušat čađahuvvon doaimmaid dáfus leat, nugo juo lean geažihan, váddásat duođaštit. Go čálalaš kultuvra lea eahpedábálaš minoritehtaid gaskkas ja go oskkáldasvuohta ja heahpu lea leamaš dábálaš, de sáhttá dás oaidnit ráhkadusdovdomearkka, namalassii ahte "fápmu čiehká iežas luottaid" . ¶
Danin ii leat nu imašlaš ahte fágagirjjálašvuođas hárve fuomáša organiserejuvvon vuosttaldeami ovdamearkkaid sámiid ja kveanaid gaskkas mat leat dáruiduhttindoaibmabijuid čađaheami njuolggavuosttaldeapmi . Dán duostama hehttii unnitlogujoavkkuid garra vuoimmehisvuođadovdu ja guovddáš eiseválddiid mielas sii eai dárbbašange sin mieđáhusa. Dán mii oaidnit čielgasit demonstrerejuvvon go Sámemišuvnna njunnožat veahážii rohkkáhedje dáruiduhttinpolitihka, dát ledje olbmot Norgga girkus. Sihke skuvladirektevra Thomassen ja bisma Dietrichson fertiiga almmolaččat bealuštit dáruiduhttinpolitihka. Váldovuođustusat ledje ahte stuorra eanetlohku, geain lei oaivilvuoigatvuohta, dohkkehedje doaibmi politihka. Opposišuvnna gohčodedje ruovttoluottarahčalassan go dat dáhtui máhccat fas ovddeš moivasii sihke skuvlagiela ektui ja go sii eai dáhtton áddet ahte dáruiduhttin mielddisbuvttii ahte sápmelaččat loktejuvvojedje sihke materiálalaččat, kultuvrralaččat ja vuoiŋŋalaččat. Dasa lassin Thomassen ja Dietrichson čuoččuheigga ahte ii lean duohta ahte sápmelaččat ieža ledje vuosttaldan dáruiduhttima. ¶
Dás skuvladirektevra ja bisma vuos eaba vuhtiiváldán čielga sámepolitihkalaš opposišuvnna man Anders Larsen ja Isak Saba ovddasteigga. Dasto sáhtiiga Thomassen ja Dietrichson čujuhit sámiid oaiviliidda mat dorjo sudno oainnu. Almmolaš fuomášumi oaččui sámi girječálli Matti Aikio go son muhtun riikkaaviissas 1919:s dovddahii: "Ođđaáigásaš eallin dađistaga lahkana, ja dan gal sámevuohta ii gierdda." Dát oaidnu eatnigillii šaddagođii oalle dábálaš sápmelaččaid gaskkas, erenoamážit sin gaskkas geat dáhtto lihkostuvvat Norgga servodagas jogo oahpaheaddjin dahje girječállin. Muhtun riddoguovlluin, gos sámit ovddežis ledje eanetlogus, lei oktasaš áddejupmi ahte sámi gielladikšun lei ávkkeheapmi. Dáruiduhttin sidjiide geat gulle sámelihkadussii dávjá dagahii bahčavuođa ja vuostálastima, ja "oskkáldas/luohtehahtti norgalaččat" sámi sogas fas dovde heahpada , jogo iežaset máddariid dahje čeardaverddiid ektui geat ain hálle iežaset eatnigiela, dahje iežaset ektui, jos oahppi ieš ii nákcen oahppat dárogiela doarvái bures. ¶
Mii leat oaidnán ahte opposišuvdna sáhttá leat giksašuvvan "sámi gillámušas" , muhto dát vissa čuozai garrasabbo ja lei eanet traumatihkalaš sidjiide geat áŋgireamosit geahččaledje heivehit iežaset dáruiduhttingáibádussii. Dán láhkái lei máŋgii maŋimus namahuvvon joavku mii gillái vearrámus oaffarrolla. ¶
Eiseválddit muitaledje ahte dáruiduhttinpolitihkka sámiid ja kveanaid ektui lei dáid olbmuid buorrin . Eiseválddiid oainnu sivas minoritehtaid hárrái, de ii lean makkárge ágga bovdet sámiid ja kveanaid gulahallamii ja proseassa mielváikkuheapmái. Dat mii orui dárbbašuvvomin, lei áhčálaš suodjaleapmi. Vaikko doaibmabijuide oalgguhedje sosiálalaš ja buresbirgejumi fálaldahkan, de dát čađahuvvojedje ovttaguvllot gulahallama ja bákku bokte. ¶
Álttá-Guovdageainnu-eanu dulvadanriidu lei sámehistorjjálaš áigejorggaldat. Muhtin viđjjit mat geavahuvvojedje akšuvnnain leat dál ožžon saji Romssa Musea sámi čájáhusas. ¶
(Govva: Svein Lund) ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
John Gustavsen, Romsa 2002 (Govva: Svein Lund) ¶
John Gustavsen (Gusttu Jovnna) lea riegádan Porsáŋggus 1943:s ja bajásšattai Davvenjárgga gielddas. Son lea oahppan oahpaheaddjin ja sus lea lasseoahppu Stáhta erenoamášoahpaheaddjiskuvllas. Dás son muitala iežas vásáhusain oahpaheaddjin Unjárggas ja Muosáin. ¶
1977´ rájes son lea bargan journalistan ja girječállin. Gusttu Jovnna lea čállán lohkameahttun artihkkaliid sámi áššiid ja máŋgga eará fáttá birra. Son lea almmuhan girjji Samer tier ikke lenger, sámi historjágirjji Vi kom først, romána Lille Chicago, mánáidgirjji Alarm over Russevåg (jorgaluvvon sámegillii: Issát báhtára) ja teáhterbihttá Gumpegoddi. Son orru dál Romssas. ¶
Ovddit buolvvas leimmet máŋgasat geat álggiimet oahpaheaddjin Finnmárkkus formálalaš sámegiela ja kultuvrralaš máhtuid haga. Dán dilis mii máŋgii hirpmástuvaimet. ¶
- Vuoi, skuvlarivgu ii máhte sámegiela! Dát dajaldat gal čuovvu mu nu guhkágo in muittohuva. Dát dáhpáhus lei skuvlabusses gaskal Stuorravuona ja Vuonnabađa. Mii oahpaheaddjit leat deaividan ohppiiguin vuosttaš skuvlabeaivve. Vuosttašluohkálaččain leat stuorra vuordámušat. Dál mii leat sin beahttán. Okta sis lea Regnor, uhca vitmes gánddaš, lávkaselggiid ja deaivilis govvidusain norgga skuvllas Sámis. ¶
Maŋŋá ovtta jagi skuvllas, mas eanaš oahppit ledje sápmelaččat, de ledjen fuomášan ahte juoidá lei álfárot boastut norgga skuvllas ja mu iežan oahpaheaddjioahpuin. Mun ledjen diehtemeahttun oasis mu barggus. Dieđusge dihten ahte sámit orro Finnmárkkus, ja ahte mun ieš gullen dán álbmogii. Muhto mun ledjen dán vajálduhttán. Mu ledje oahpahan ahte lei heahpat leat sápmelaš, vuolibušvuođamearka. realskuvlarektor fuonášii sin geat bohte vuonabealde. Dát lei dego livččii niibbi čuggen čielgái, ja hávvi ii leat velá savvon. ¶
Deaivvadeapmi Unjárgga birrasiin lei dego livččii gova iđihan. "Sápmelaš" motiiva lei govviduvvon, muhto ii goassige iđihuvvon. Dál dat dáhpáhuvai. Mun ohppen olu dán áigodagas sihke eamiálbmoga ja sisafárrejeaddji oahpaheddjiid bargoskihpárin. Sii geat máhtte sámegiela, ledje eará dásis. Torleif Berg lei ovddahas filologa, ja lei lohkan maiddái klassihkalaš gielaid ja girjjálašvuođa ja sus lei ollu diehtu báikkálaš servodaga ja kultuvrra birra. Lei miellagiddevaš gullat su čilgehusaid ohppiid ja váhnemiid birra. Váhnemiid deaivvadeapmi dávjá heammástuhtii ja sii jearahedje; - Ehpetgo oahpa sámegiela oahpaheaddjiskuvllas? ¶
Eará muitu dán golmma jagi ássamis nuorttabealde, lea dáhpáhus go konsuleanta Hans Eriksen boahtá skuvladirektevrra kantuvrii. Njuoršoságastallamis son čilgii ahte dál de galggai leat vejolaš ohppiide oahppat sámegiela. Sáttasáni miššuvdna midjiide oahpaheddjiide lei: Hálahit váhnemiid áddet ahte mánát birgejit buoremusat eallimis jos besset oahppat eatnigielaset. Čilget ahte guovttegielalašvuohta lea buoret go sihke eaŋkil ja duppal ovttagielalašvuohta. Doahpagat ledje ollu. Juoga dáhpáhuvai dán Hearrá jagis 1967; Hans Eriksen sárdnidii nugo radikála riššasárdneolmmái. ¶
Maŋŋá golbma jagi Unjárggas ja guokte jagi Stáhta erenoamášoahpaheaddjiskuvllas Hosles Bærumas, mun fertejin gergehit siviila bálvalusgeatnegasvuođa. Mu skuvlajođiheaddji Stuorravuona áigodagas, Torbjørn Schulstad, lei ovdánan skuvlaohoavdan Muosáin. Mun mielas háliidin skuvllas čađahit bálvalusa. Schulstad mearridii johtilit, čavgadit ja ulbmillaččat. Mun dihten Muosáid birra, mu ruovttugieldda Davvenjárgga kránnjágielda, ja ožžon lotnolasvirggi skuvlakantuvrras ja lokten áiggi bures. Oahpaheddjiid gaskkas oahpásmuvven smáđáhkes bargoskihpáriidda, muhtumat Muosáin eret, earát sisafárrejeaddjit máddin eret. Hui arvvostahtti min birrasii ledje politihkalaš digaštallamat. EEC - Eurohpa ekonomalaš searvevuođa válga 1972:s radikáliseren norgga servodaga, maiddái skuvlabirrasiid. Pax girjelágádus almmuhii áigečállaga Praxis, mii lei báiki nuppelágan skuvladigaštallamii. Mun doppe almmuhin, ee. fámolaš falleheami Álttá nuoraidskuvlla vuostá. ¶
Oahpaheaddjit Muosáin ledje ávddalaš, konservatiiva ja stáđis vuorrasut buolvva áirasat. Dát ledje olbmot geat ledje eallima skuvlla vázzán, ja geat sihke oahpu, eallinvásáhusa ja oahpaheaddjibarggu bokte ledje mearridan mo áššit galge leat. Dasa lassin ledje maiddái radikála bargoskihpárat, nuorat olbmot geat háliidedje rievdadusa ja berošteaddji doaimma. Olbmot geat beroštit, leat dakkárat maid juohke servodat dárbbaša. Mii eat lean gal makkárge ahkidis joavkkuid. ¶
1970-logu álggogeahčen garai skuvladigaštallan. Nils Christie lei almmuhan girjji Hvis skolen ikke fantes , ja Paulo Freire ja Ivan Illich leigga ovddidan vearrás oaiviliid skuvla- ja servodateallima birra. Mii ságaškušaimet áŋgirit manin skuvlavázzinmokta lei nu vuollin Muosáid nuoraid gaskkas. Torbjørn Schulstad lei ovttaoaivilis: "Mii oahpahat min nuoraid eret báikkálaš servvodagas. Dán mii gal fertet rievdadit!" ¶
Skuvlakantuvrra siviillabargi geavahii liibba buktit evttohusa hovdii. "Mii ráhkadat báikkálaš skuvlaávdnasiid," evttohin, ja ožžon dasa lobi. Skuvlahoavda lei báikkálaš Bargiidbellodagas guovddážis, gulai radikálalaš beallái, ja ii lean gal árgi. Su miela mielde lei go politihkalaš bárut ledje seamma stuorrát go stoarbmabárut Fávle-Iččáha rittus. Mun evttohin guokte gihppaga, čállosiiguin ja sárgumiiguin. ¶
Álgogihppaga, FISKERIENE i vår kommune (Guolástus min gielddas), válde bures vuostá. Gihpa lei oaivvilduvvon gaskadássái. Mii digaštalaimet fáttá báikkálaš dilis, ja mun fidnejin dieđuid sierranas gielddakantuvrraid ossodagain. Ledje duođai ollu guolástusfatnasat, ja dasa lassin ledje stuorra skiiipagoastideaddjit geaiguin olbmot ledje rámis, Majala ja Olsen. ¶
De geahččaleimmet fas nuppi skuvlaávdnasa atnui váldit. Mun gamus dovden ahte soite bohcidit vuosttaldeamit, muhto eai stuimmit. Mu uhca 10-siidosaš gihppagačča gohčodin dušše SAMENE (Sápmelaččat). Mun ledjen guorahallan veahážiid ovddalgihtii, ee. guovlluskuvllaid galledettiin. Dasa lassin ledje mus dieđut Muosáid birra maid mu áhčči ja áddjá leigga muitalan, go soai leigga guolástan dáin vuonain, ja Unjárggas ásadettiin ledjen maiddái olu oahppan. Go nuoraidskuvla ii lean dáppe 1960-logus, de midjiide bohte oahppit sihke Ákŋoluovttas ja Muosáin nuortafylkka skuvlainternáhttii. Oahppit bures soabadedje. Mun in muitte ahte ledje makkárge čearddalaš vuostálasvuođat, muhto ii oktage gal oarjjabealde dovddastan iežaset sápmelažžan. ¶
Girjjáš , maid John Gustavsen ráhkadii, lea dušše seilon heajus kopiijan. Dás mii leat rekonstrueren álgosiiddu. ¶
Gihpa sápmelaččaid birra gárttai oalle bomban. "Maid Hearráid leat dongis fuomášan!" dajai munnje muhtun bargoskibir gii guhká lei leamaš gielddas. Eaihan dáppe Muosáin gal leat sápmelaččat. Dieđusge ledje sámisogalaččat Muosáin, ja velá dat hearrástahkes olbmotge gulle dáža, sámi ja kveana seaguhussii. Dasa lassin mun fargga gullen ahte stuorra oassi ássiin gulle Louis Philippii gii lei galledan Muosáid 1790-logu gaskkamuttos ja son lei ođasmahttán ássiid vara. Miihan gal buohkat galggašeimmet diehtit ahte leat ollu fiinna olbmot sihke Muosáin ja eará áhpebivdovearain, sihke skohttalaš ádelseađu ja dánskka báhpaid sohkaregistariin. Kveanat, juo dieđusge, barggánis ja hutkás olbmot, muhto sápmelaččat? Eai fal! ¶
Ammal SAMENE-gihppaga berrešii gieldit? Jurddaš albma olbmuid dien láhkai heahppášuhttit! Iigo berrešii gohččut váhnenčoahkkimii? Soaitá ii leat nu vuogas dan seammás dan dahkat. Sáhtiihan dáhpáhuvvat ahte oahppit hállagohte váhnemiiguin sogagullevašvuođa birra. Ja dan gal ledje muhtumat juo dahkan. ¶
Bahčamielalaš vásáhusaiguin Unjárggas iežaset diehtemeahttunvuođain Finnmárkku sápmelaččaid birra, de ledjen mun juo muhtun áigge muitalan gaskadási ohppiide sihke máidnasiid, cukcasiid ja gobmemuitalusaid sámi sisdoaluin. Oahppit liikojit ieža muitalit ja eallit muitalusaide. Mun dovden iežan oadjebassan, erenoamážit go muhtumat mu nuorra bargoskihpáriin oaivvildedje ahte oahpahit sámiid birra lei riekta. Dasa lassin lei mu hoavda dohkkehan dákkár indoktrineren vuogi, namalassii dán oahpahusa. ¶
Váhnenčoahkkima gal eat doallan. Muhto oahpaheaddjiráđi. Dáppe čielgasit dieđihedje sii geat oaivvildedje iežaset diehtit buoremusat. "Sápmelaččat Muosáin, dan gal ii leat oktage gullan!" Dahje "Na, soaitá ovdalis áiggiid" . Digaštallan gal šattai. Vuostá ja mieđas. Bargoskihpárat juohkásedje. Máttaoahpaheaddjit bealuštedje SAMENE-girjjáža, ja sii ledje juo geavahan girjjáža luohkás, váttisvuođaid haga. ¶
Oaivvádallan lea álo dárbbašlaš. Mun nannosit hirpmástuvven go doarjaga ožžon vuorddekeahtes bealis, ovttas geainna mun ledjen realskuvlla ovttas vázzán. Mii gohčodat su . Son gal bures diđii ahte sápmelaččat ledje ássan riddogáttiin, "juohke vuotnaráiggis" . ¶
Ii šaddan makkárge gižžojienasteapmi. Eaige jávkadan dán váralaš "oahpponeavvu" mii lei stensilerejuvvon logisiidosaš gihpa. Muhto dađistaga mii oahpaheaddjit vásiheimmet ahte mii oaččuimet ávkkálaš ja miellagiddevaš dieđuid. Ohppit sáhtte muitalit ahte "áddjá hállá sámegiela" ja "siesás lei gákti unnin" . Olu maŋŋelis bohte váhnemat giitit ahte oahpaheaddjit beroštit ahte gielddas maiddái leat sápmelaččat: - Nu čiekŋalit mii bálaimet iežamet sápmelašvuođas, dajai muhtun eadni. ¶
Dát lea smiehttanveara golbmalot jagi maŋŋá, seamma beaivve go stáhtaministtar Bondevik lea muitalan ahte guovvamánu 6. beaivi galgá leat almmolaš leavgabeaivin olles Norggas, maiddái Muosáin. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Dát artihkal almmuhuvvui dárogillii áigečállagis Håløygminne nr. 4-1967, ja almmuhuvvo dás vuosttaš háve sámegillii. ¶
Girječálli Kari Meløy riegádii Čáhcesullos 1941:s, bajásšattai doppe ja Kárášjogas. Son lea leamaš oahpaheaddjin Kárášjogas ja Álttás. 1987´ rájes lea son orron Čáhcesullos ja lea bargan sierralágan virggiin Finnmárkku fylkkagielddas. Kari Meløy lea maiddái leamaš fylkkadikki miellahttun ja Sosialisttalaš Gurutbellodaga Stuorradikki várreáirrasin. Son lea almmuhan moanat sámegiela girjjiid dárogielagiidda ja dárogiela girjjiid sámegielohppiide. ¶
Rájá skuvla lea 18 km eret Kárášjoga márkanbáikkis. Skuvlla buohta golgá Anárjohka, Norgga rádjajohka Suomain. Moadde kilomehtera eret skuvllas lea šaldi mii goallosta Norgga ja Suoma. ¶
Rájá skuvlla ohppiid bearrašat ásset bieđgguid dán viiddis gielddas. Skuvllas lea internáhtta, ja dáppe orrot mánát dan rájes go skuvlii álget 7-jahkásažžan. Measta buot mánáin lea sámegiella eatnigiellan. Moadde dárogielat mánát maiddái leat, jámma moattis juohke luohkás. Mánáin leat oalle unnán vásáhusat go álget 1. luohkkái. Na, oažžut dadjat ahte sii dihtet unnán ruovttuseinniid olggobeale máilmmi birra. Sin máilbmi lea eadni, áhčči, oappát, vieljat ja kránnját. Eatnašat sis soitet leat fitnan márkanbáikkis, muhto biillat, busset ja el-vovnnat, togat ja girdit, stuorát visttit, kino ja teáhter leat uhcit eanet eahpeduođalaš doahpagat sidjiide. Go sin veardida eará čiežajahkásaččaiguin, de lea sin eatnigiela sátneriggodat geafi. Veaháš stuorit sátneriggodat lea sámegielhálli mánáin márkanis, muhto velá doppege lea gielalaš vuođđu headju. Jámma buot bearrašiin leat ollu mánát, ja danin várra dávjá ii leat dilli vástádallat mánáid "gos" ja -jearaldagaid. Máná dárbu jearrat soaitá váidut dađistaga. Ferte maiddái muitit ahte radio ii leat mánáide ávkin. Buot mii das gullo lea áddemeahttun sidjiide. Čeahpimusat ohppet goit sániid omd. dálkedieđáhusas ja ođđasiin - sániid mat geardduhuvvojit beaivválaččat máŋgii. Mánáidboddu lea áddemeahttun sidjiide gitta bajit luohkkálažžan. Oanehaččat daddjojuvvon: Mánáin ii leat báljo makkárge eará go ruovttubirrasa vásáhus go skuvlii álget, ja dát gal dieđusge lea árvosaš. Doppe gos ruovttubiras lea geafi, lea mánáin unnán vuođđu go álget 1. luohkkái. ¶
Vuosttaš beivviid mii oahpistat 1. luohkkálaččaide skuvla- ja internáhttabirrasa. Buot lea amas. Mii lea krihtta? Mii lea guopparas/svámpa? Mii lea kloseahtta? Mii lea riššu? - Mii fertet buot čájehit ja čilget. Eatnašat eai leat goassige oaidnán dákkáriid ovdal. ¶
Muđui unnoraččat johtilit hárjánit birrasii. Eatnašiin leat oappát ja vieljat skuvllas. Mánát leat juo ollu jagiid diehtán ahte sii galget guođđit áhči ja eatni skuvlla geažil. Sii leat muhtun láhkai hárjánan jurdagii ahte sii galget "ieža birget" čieža jagi rájes. ¶
Sámemánaid internáhtaskuvlla skuvladiibmu, nugo sáhtii leat 1960-logus. ¶
(Inger Seierstad sárgun, girjjis Boahtte-áigge-bárdni ja Lemet) ¶
Oahppit leat mielas skuvlii álgit. Dáppe sii galget oahppat dárogiela, ja sii leat vissa ádden ahte lea hirbmat deaŧalaš máhttit dárogiela dán máilmmis. Dán leat eadni, áhčči ja oappát ja vieljat muitalan sidjiide. Dattetge lea sidjiide oadjebas dovdu go besset eatnigiela geavahit álggus. Váhnemiidda lea maiddái oadjebasvuohta dán diehtit. Dán buot áhčit ja eatnit áddejit. ¶
Nugo namahin, de jámma leat moadde dárogielaga juohke luohkás. Dát dahká dili váddáseabbon skuvlla álggahettiin. Oahpaheaddji háliida oktavuođa oažžut mánáiguin ja dalle ferte geavahit guktuid gielaid jos galgá buohkaiguin luohkás áddehallat. Buot ferte muitalit goappaš gillii. Lea veadjemeahttun doalahit oktavuođa buohkaiguin oktanaga. Álo leat muhtumat geat eai ádde. Sámegielagat leat eanetlogus, ja dát sáhttá farga dagahit ahte dárogielagat suivvastuvvet. Álgobeaivvit, ja dávjá álgovahkkut, gollet oahpahit sámegielhálliide dábálaš doahpagiid nugo "govčča uvssa" - "čohkket" - "čuoččo maŋŋálagaid" jna. dárogillii. Oahpaheaddjis lea duođai heajos oamedovdu dárgogielhálliid ektui go sii eai oahpa maidige álgoskuvlaáigodagas. Ii dal álo leat aiddo nu ahte dárogielat 1. luohkkálaččain lea nu ollu viidát vásáhusduogáš, muhto oahpahusgiela sii han gal máhttet, nu ahte dáid dábálaš dáru cealkagiid oahppan sáhttá goddit miela oahppat. ¶
Dán rádjái ii leat leamaš makkárge erenoamáš dárogiela oahpahanfáddá sámemánáide. Juohkehaš lea ferten ieš vuogi fuomášit. Ii leat álo leamaš nu álki heivehit dábálaš dáža oahpahusfáttá klássaide main leat sámegielat mánát. Dávjá oahpaheaddji dovdá iežas dárpmeheapmen. Smávva illubottut klássas movttiidahttet olbmo vuolláneamis. Sámegiella geavahuvvo veahkkegiellan, muhto mánáid váttisvuođaid ii berre dan dihtii eahpidit. Sii galget oahppat giela mii gullá eará giellajovkui go sin iežaset eatnigiella. Mánát galget seammás oahppat lohkat, čállit ja hállat dán giela ja millosepmosit nu johtilit go vejolaš. ¶
Oahpaheaddji fuones oamedovdun šaddet eahpitkeahttá ruovttubáikeoahppodiimmut smávvaskuvllas, go dát diimmut galggašedje leat vuođđun boahttevaš orienterenfágaide. Mánát ožžot unnán dahje eai makkárge vejolašvuođa ieža miellagovahallat. Buot diimmut vedjet unnit eanet gielladiibmun. Dárogielagat maiddái gillájit dákkár dilis. Sii ožžot unnán vejolašvuođa oahppat njálmmálaččat čielggadit. Ja justa dát han lea hirbmat deaŧalaš dán agis. Giella galgá leat gaskaoapmin jurdagiid čielggadeapmái, ja buot mánáid mii galgat veahkehit dán ovdánanproseassas. Sámemánáide lea dilli ain vearrát. Sii galget maiddái oahppat hállat čielgasit ja njuovžilit - sii galget nugo earáge mánát oahppat hábmet váikkuhusaid sátnin. Muhto makkár giela galget sii hállat? ¶
Skuvlla bargun lea sidjiide oahpahit dárogiela, muhto sis han eai leat doarvái sánit dán gillii ahte ieža sáhtášedje hábmet cealkagiid. Vástádusaid maid sáhttá vuordit 1. ja 2. luohkás, leat oanehis cealkagat 3:in – 4:in sániin. Eai sámemánátge beasa dikšut gielaset nu ahte sáhttet eatnigillii muitalit. Mii de lea loahppacealkka? Mánát eai beasa oppanassiige hárjehallat hábmet jurdagiiddiset sátnin. Dáid váikkuhusaid olmmoš vuohttá buot alit luohkáin. Stiillat leat sisdoalu dáfus heajut ja goidasat. Mánát eai leat beassan dovdat makkár iluin sáhttá máinnastit vásáhusaideaset earáide. Sii eai máhte jurdagiiddiset ealáskahttit ja áddehahtti láhkai čilget, eai njálmmálaččat eaige čálalaččat. ¶
Eanaš mánát liikojit lávlut. Máŋggas leat hárjánan dasa ahte eadni ja áhčči lávlo singuin unnivuođa rájes. Mo sámemánáid dilálašvuohta lea dán dáfus? ¶
Go sii bohtet skuvlii, de oahpaheaddji dovdá ahte son ferte dákkoge álggus álgit. Buorit ovdamearkkat gal han maiddái leat - muhtun mánát gal leat oahppan álkes lávlagiid. Muhto eatnašat eai báljo máhte ovttage lávlaga. Siva dása lea álki gávdnat. Leat dušše moadde mánáidlávlaga mat leat sámegillii jorgaluvvon. Dasa lassin han maiddái ii leat sihkar ahte váhnemat máhttet dáid lávlagiid. Ii soaittege leat dábálaš ahte váhnemat áddejit man deaŧalaš lea mánáide oahpahit lávlut - sii eaige soaitte diehtit ahte smávvamánát liikojit riimmaide ja ritmmaide ja ahte sii álkidit ohppet smávva gurgadasaid 3-jagi rájes. Go mánát bohtet skuvlii, de fertet mii sin duođai maiddái "oahpahit lávlut" . Ja de lea váttisvuohta oahpaheaddjái. Makkár gillii galgá lávlluhit? Oahpaheaddjái lea váivi oaidnit 1. ja 2. luohkkálaččaid čuoččat geahčaleamen njálmmi lihkahaddat. Amas dárogiela sánit eai oro leat lunddolaččat sidjiide. Oahpaheaddji gal maiddái diehtá ahte mánát áddejit muhtun sániid lávlagiin. ¶
Sámi lávlagiid leat farga buot lávlojuvvon. Iihan sáhte lávlut "Bea, bea, lábbážan" ja "Unna binna Lásse" ovttahat láhkai. Sámegiela lávlungirjji leat ráhkadeamen dál. Lávlagat leat jorgaluvvon, muhto dat dađibahábut lea maŋŋonan go buot máilmmi áššedovdit ja konsuleanttat galget dan guorahallat. Oahpaheddjiin lea dárbu lávlagiidda dál, ja lea hoahppu daid oažžut. ¶
Mo de lea oktavuohta sámegiela ja dárogiela ohppiid gaskkas dán uhca skuvllažis mas leat su. 80 oahppi? Dás ii sáhte hállat guovtti sierra joavkkus. Dárogielagat álkidit suddet birrasii man sámegielhállit hálddašit. Oalle oanehis áiggis ohppet dárogielagat sámegiela. Dušše hui unnán lea makkárge váikkuhus nuppeguvlui. Duhkorasgiella lea sámegiella. Unnitlohku ferte heivehit iežas stuorát jovkui. Dilálašvuohta lea áibbas eará váldoskuvllas Kárášjogas. Vaikko sámemánát leat doppege eanetlogus, de dás dárogielagat leat njunnožis. Olmmoš galgá várra leat várrogas hállat alit- ja vuolitgearddis. Muhto vuhtto ahte lea eanet árvu hállat dárogiela. Dát de dagaha ahte muhtun sámemánát ohppet johtileappot hállat dárogiela, ja dat han gal lea ovdamunnin. Nuppe beales fas sáhttet sii geat eai oahpa dárogiela doarvái johtilit, báhcit sierra joavkun gean ii oktage dohkket. ¶
Skuvla ja oahpaheaddjit geahččalit juohke jagi oahpahit mánáide eanemus lági mielde dárogiela - dát han lea váldoulbmil. Eará fágat orrot báhcimin duogábeallái. Mánát dihtet ahte sii fertejit oahppat dárogiela jos galget lihkostuvvat eallimis. ¶
Makkár oainnu duvdit mii mánáide birrasisttiset, sámegiela ja sámi kultuvrra ektui? Nagoda go skuvla sidjiide nannet niskki vai birgejit eallimis? Láhčágo skuvla dili nu ahte mánát gudnejahttet iežaset álbmoga? Bohtetgo dát mánát ollesolmmožin dohkkehit ahte sii leat sápmelaččat eaige geahččal báhtarit iežaset gullevašvuođas johtileamos lági mielde? Dát gažaldagat jorret oaivvis go olmmoš lea oahpaheaddjin sámemánáid luohkás. ¶
Buot oahpahus dáhpáhuvvá plánaid mielde mat leat gustovaččat muđui riikkas. Iešguđet fága oahppomearreplánat leat seammaláganat mánáide Kárášjogas go Oslosge. Leago dát vuoigat? Sámemánát ohppet Odin ja Tor birra, muhto eai gula sánige iežaset historjjás. Sii eai oahpa lohkat ja čállit eatnigielaset. Vuosttaš beaivve rájes šaddet sii hilgut iežaset duogáža, ja dušše dárogielas ja dáža kultuvrras lea árvu. Munnje lea váttis vajáldahttit 1. luohká gánddaža gii dajai ná go galggai čállit eadni ja áhčči dárogillii: "Muhto, iibat sáhte čállit dáid sániid sámegillii?" - ¶
Gillii, mii lea leamaš sin áidna giella čieža jagi, ii leat šat atnu. Dáppe ii leat dáhpin oahpes dásis mannat amas dássái. Skuvla vuosttaš skuvlabeaivve rájes juo rohtte mánáid čiekŋalassii. ¶
Čeahpimusathan gal birgehallet. Menddo ollusat arvvahuvvet. Dát lea guhká juo leamaš dohkkehuvvon vuohkin. Dál orru dát dilli rievdagoahtimin. Ođđa oahpahusvuohki lea ráhkaduvvon, ja geahččaladdanluohkká lea ásahuvvon. Mánát galget oažžut vejolašvuođa oahppat lohkat sámegillii - dárogiella oahpahuvvo amasgiellan, vuos njálmmálaččat, maŋŋá čálalaččat. Váhnemat leat eanemusat vuosttaldan ođđa fálaldaga. Olmmoš ii galgga vuordit ahte váhnemat leat pedagogat ja vuohkeoahppadovdit. Sii háliidit diehtit vissásit ahte mánát ohppet dárogiela, ja sii ballet ahte sámi lohkanoahpaheapmi dagahit ahte mánát ohppet unnit dárogiela. Dát ii leat skuvlla ulbmil - báicca jáhkkit ahte mánát johtileappot hálddašit lohkanteknihka, ja ahte sis dalle lea buoret vuođđu dárogiela oahppat. Dasa lassin mii jáhkkit ahte oahpahus eará fágain ii šatta mierkkásisvádjoleapmi nugo dán rádjái lea leamaš. Muhto beroškeahttá oahpahusvuogis, de ferte ulbmil leat čielggas: Sámemánát geat leat skuvllas odne, galget go šaddet ollesolmmožin, dovdat siskkáldas oadjebasvuođa ja dorvvolašvuođa. Sii eai galgga báhtarit iežaset duogážis, gielas ja kultuvrras, dušše danin go ii "gánnit" leat sápmelažžan. ¶
Juohke sápmelaš galgá vaikko gos ja vaikko goas sáhttit muitalit geahčaskeahttá vulos: Mun lean sápmelaš. ¶
Dákkár siskkáldas dorvvolašvuohta dađibahábut ii leat buot sápmelaččain odne. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Per Edvin Varsi vuosttašluohkkálažžan, ovttas Anne Marie Aubertiin. (Govva: Marit Aubert) ¶
Per Edvin Varsi lea riegádan 1945:s ja bajásšaddan Sirpmás. Son váccii Sirpmá skuvlla 1952-60, dan maŋŋil nuoraidskuvlla Buolbmágis ja Sámi álbmotallaskuvlla Kárášjogas. Maŋŋil váccii dárjuoahpu ja barggai dárjun, borranbáike- og hoteallahoavdan. 1982´ rájes son lea leamaš Sámi joatkkaskuvllas ja boazodoalloskuvllas oahpaheaddjin, ráđđeaddin ja inspektevran. Sus lea leamaš máŋga politihkalaš ja fágalaš doaimma ja lea leamaš Sámedikki várreáirrasin álggu rájes. ¶
Vuosttaš skuvlajagi orron internáhtas, vaikko min ruoktu ii lean go beannot kilomehtera skuvllas eret. Muittán ahte internáhtas sáhtten oaidnit suova min dálu bohcis. Duođaid in dieđe manne mun galgen orrut internáhtas, muhto sáhttá leat dan dihtii ahte ruovttus ledje máŋga máná ja unnán sadji. Internáhtas lei maiddái doarvái borramuš, njeallje borrama beaivái. Muhto nuppi klássa rájes orron ruovttus dassái go gergen mánáidskuvllas. ¶
Vuosttaš klássas mus lei Marit Aubert oahpaheaddjin, nuppi jagi ožžon Sissel ja Einar Gullichsena. Sihke Auberta ja maŋŋil Gullichsena bearrašiin lei ollu oktavuohta mu bearrašiin. Geasset ledjen Einar Gullichsena fárus oaggumin. Dalle leimme máilmmi buoremus guimmežat. Muhto dálvet skuvllas ii lean dilli seamma buorre. Son sáhtii leat hui garas skuvllas. Muhto goappašat oahpaheaddjibárat ledje hui bivnnuhat gilis. Gullichsen oaččui sihke nuoraid ja rávesolbmuid mielde faláštallandoaimmaide ja álggahii faláštallansearvvi. Muittán ahte háhke sabehiid skuvlii ja ahte oaččuimet sabehiid. ¶
"Geasset ledjen Einar Gullichsena fárus oaggumin. Dalle leimme máilmmi buoremus skihpáraččat, muhto dálvet skuvllas ii lean dilli seamma buorre." ¶
(Govva: Sissel Gullichsen) ¶
Easka dán jagi (2003) lean beassan lohkat girjjážiid Sirpmá-muittuiguin, maid dát oahpaheaddjit leat ráhkadan. Lei okta ášši mii duođaid hirpmástuhtii mu go lohken daid. Dat lei ahte sii oaivvildedje ahte oahpahus galggašii leat sámegillii. Sii ledje duođaid dáruiduhttinpolitihka vuostá, maid baggehalle čađahit. Dan han mii oahppit eat ipmirdan dalle. Midjiide han ledje oahpaheaddjit fámu ovddasteaddjit, mii eat oaidnán sin geat ledje oahpaheddjiid bajábealde, eat ge lágaid ja njuolggadusaid mat stivrejedje sin. Mii jáhkiimet ahte lei oahpaheddjiid sivva. Ledje go sii duođaid dakkárat geat beroštedje sámegielas ja kultuvrras? Ferten dadjat ahte mis ohppiin ii lean dakkár ipmárdus. Sámegielas mis ii lean go ABC-girji ja katekismus, muđuid lei visot dárogillii. ¶
Internáhtas lei Ánná dálueamidin. Son lei Unjárggas eret ja sámegielat. Muhto son fertii maiddái leat ožžon instruvssa ahte galggai dárostit minguin, go son logai midjiide ahte mii eat galgan muitalit earáide ahte son sámástii minguin. ¶
Earetgo oahpaheaddjit, geat álggos ledje dušše guovttis ain hávil, ledje buohkat geat orro Sirpmás dan áigge sámegielagat. Muhto duottarstobus ledje dávjá mátkkošteaddjit geat hupme dárogiela. Mu áhčči humai bures dárogiela, son lei mátkkoštan ollu mearragáttis go barggai geaidnobargguiguin. Ledjen danin gullan oalle ollu dárogiela ovdal go álgen skuvlii, ja danin ipmirdin muhtin muddui oahpaheami. ¶
Dattetge sáhtte muhtumin šaddat boasttuipmárdusat. Oktii golmmas mis leimmet dahkan juoidá maid eat galgan, ja Gullichsen lei bealkkihan min. De čohkkáimet internáhttatráhpás ja čieruimet go dálueamit Ánná bođii ja jearai mii lei nu váivi. De son attii midjiide ruvnnu ja logai mii sáhtiimet mannat Tapio gávpái oastit . Muhto mii eat ipmirdan sáni , nu ahte osttiimet sohkarbihtáid. Mii eat duođaid ipmirdan manne ja maid mii galggaimet daiguin, muhto manaimet ruovttoluotta internáhttii ja juogadeimmet daid gaskaneamet. De bođii Ánná fas ja čilgii midjiide mii lea. Ja jáhkán ahte mii oaččuimet vel ovtta ruvnnu, nu ahte eat bártidan šat. ¶
Mu mánáidskuvlaáiggi loahpas oaččuimet sámegielat oahpaheddjiid. Muittán ahte ledje Anders Utsi ja Marit Tapio. De muittán ahte Einar ja Sissel Gullichsen bođiiga ruovttoluotta maŋŋil go leigga leamaš eret guokte jagi. Dalle leigga oahppan sámegiela. ¶
Dalle go ledjen geargan 7. klássas, de lei šaddan 9-jagi skuvla. Min gielda lei vuosttažiid gaskkas riikkas mii čađahii 9-jagi skuvlla. Dat lei ovttasbargu dalá Buolbmát, Deanu ja Unjárgga gielddaid gaskkas. Dalle lei suorgejuhkkojuvvon nuoraidskuvla ja ledje golbma suorggi. Buolbmát skuvllas lei eanandoallosuorgi, Sieiddá skuvllas teorehtalaš suorgi ja Stuorravuona skuvllas mekánalaš suorgi. Muhto eat beassan ieža válljet nu go háliideimmet. Oahpaheaddjit válljejedje sin geat ledje doarvái čeahpit álgit teorehtalaš suorgái. Mu klássas Sirpmás eai lean go guovttis geat beasaiga dohko. Mii earát šattaimet mannat Buolbmágii. Doppe oaččuimet Per Holm Varsi oahpaheaddjin. Son lei Sirpmás eret ja son geavahii sámegiela go oahpahii min praktihkalaš barggus. Muhto dál eai lean šat dušše sámegielat oahppit klássas, ledje maiddái moadde dárogielaga. 8. klássa ja oasi 9. klássas orron internáhtas Buolbmágis. Dál mii leimmet sturron dan mađe ahte min mielas lei somá orrut internáhtas. Dan botta go mun vázzen 9. klássa gárvvistuvvui biilageaidnu, šattai skuvlasáhttu ja de beasaimet orrut ruovttus. ¶
Hellodatustibat fitne dávjá Sirpmás dan áigge. Sii háhke ollu biktasiid, dálvestevveliid ja eará maid juogadedje mánáide. Láviimet mannat hellodatustibiid čoahkkimiidda, soaitá eanemusat biktasiid dihtii. Muhto eanaš váhnemat ledje leastadialaččat eai ge liikon hellodatustibiidda. ¶
Rihppaskuvla ja ieš konfirmašuvdna lei geasset. Rihppaskuvllas mis lei báhppa Erik Schytte Blix. Son máhtii sámegiela ja lei hui olmmošlaš ja buorre olmmái. Rihppaskuvla lei Buolbmágis, fertiimet sihkkelastit, dohko lei sullii 3 miilla. Konfirmašuvdna lei Sirpmás. Muittán ahte konfirmerejuvvojin dreassain, eatnasiin Sirpmás lei dreassa dahje čuvla dalle, lei dušše moaddásis gákti. ¶
Eat ožžon albma oahpahusa sámegielas Sirpmás eat ge Buolbmágis. Áidna lei ahte mis lei guovttegielat áppes ja oahpaimet moadde sálbmavearssa sámegillii. Easka jagi maŋŋil go álgen Sámi álbmotallaskuvlii Kárášjohkii, de lei sámegiella fágan diibmoplánas. Dalle oaččuimet Hans Eriksena oahpaheaddjin. Son lei maiddái Sirpmás eret, ja dalle son bođii njuolga oahpaheaddjiskuvllas. Duojis mis lei Guovdageainolmmái Lauri Keskitalo, muđui ledje eanaš lullinorgalaš oahpaheaddjit. ` ¶
Eará artihkkalat girjjis Sámi skuvlahistorjá 1 ¶
Artihkal girjjis Sámi skuvlahistorjá 1 . Davvi Girji 2005. ¶
Olbmot muitalit buotlágan máidnasiid Muhto ii oktage muital dan birra mii dáhpáhuvai skuvllaiguin ja minguin soađi áigge. ¶
Nie logai vuoras nisu Porsáŋggus go 1986:s jearahallojuvvui iežas skuvlavázzima birra. ((Bájuhuvvon almmukeahtes mánusas: Hanna H. Hansen: - Vi trudde det sku være sånn.)) ¶
Dán girjái mii leat čohkken muhtin "skuvlamáidnasiid" , veahá soađiáiggis, muhto eanaš maŋŋil soađi. Muitaleaddjin leat olbmot geat leat vásihan skuvlla sámi ohppiid várás - oahppin, oahpaheaddjin, internáhttabargin dahje váhnemin. ¶
Ii go leat čállon ollu dáruiduhttinpolitihka ja sámiid skuvlafálaldaga ovdánahttima birra? Lea han čállon oalle ollu stáhta politihka ja njuolggadusaid birra. Nuppi dáfus lea oalle unnán boahtán ovdan mo dát politihkka lea doaibman duohta dilis ja mo dat lea čuohcan sihke ohppiide, oahpaheddjiide, eará skuvlabargiide ja váhnemiidda. Manne ii leat čállon eambbo? Henry Minde, gii oahpaha sámi historjjá Romssa Universitehtas, čilge dan ná: "Go dákkár ášši roggagoahtá, galggašii jáhkkit ahte gávdnojit ollu dokumentašuvnnat ja duođaštusat dakkár vásáhusaid birra, erenoamážit danne go skuvlamuittut lávejit leat miellagiddevaš fáddán báikkálaš historjábargiide, ja maiddái danne go geahččá man ollu mánát Davvi-Norggas áiggiid čađa leat gavnnadan skuvllain ja eai ipmirdan majoritehtagiela. Go geahččá dan, ahte ii leat nu guhkes áigi dan rájes go máŋggačearddalaš guovlluid skuvlamuittut Davvi-Norggas ille gávdnojedje, de čájeha dušše dat mat hirpmusin dát gávnnadeapmi ferte leat čuohcan juohkehažžii." ((Henry Minde: Giella, čearddalašvuohta ja dáruiduhttin davvin gitta 1940 rádjái. Čilgehus oahpumassán olbmuid dili birra. Gieldadepartemeanta 1993. Sitáhta lea 37. siiddus. Moadde jorgalanmeattáhusa divvon.)) ¶
Dán girjjis gávnnat seahkalagaid boares ja ođđa čállosiid. Sullii guokte goalmmádasa lea čállon erenoamážit dán girjji várás, earát leat artihkkalat ja muitalusat mat leat čállon ovdal, muhto mat juogo eai leat almmuhuvvon dahje leat almmuhuvvon dakkár erenoamáš oktavuođas ahte daid lea leamaš hui váttis gávdnat. Girjji álggus leat guokte oppalaš artihkkala, mat čilgejit sámi skuvlahistorjjá muhtin váldosárgosiid. Vuosttážin lea oassi Henry Minde čilgehusas dáruiduhttinhistorjjás, maid son čálii Sámedikki ovddas, Sámeálbmoga foandda gieđahallama oktavuođas. Dan maŋŋil ovdanbuktá Hans Lindkjølen girku rolla sámi skuvlahistorjjás. Stuorimus oassi girjjis leat ovddeš ohppiid, oahpaheddjiid ja internáhttabargiid muitalusat dan birra mo sii leat vásihan skuvlla.Mii geahčadit erenoamážit makkár dilli lea leamaš sis, geat soađi ja dáruiduhttiima geažil leat ožžon hui váilevaš oahpu. Mii muitalit sin sávrres rahčamuša birra oažžut buhtadusa, rahčamuš mii dál viimmat orru lihkostuvvame. ¶
Dál máŋga lohkki jerret: Muhto manne ii leat eambbo dán ja duon guovllus? Ja manne nu unnán dološ áiggis ja buot maŋimus jagiin? Ja gosa lea joatkkaskuvla ja allaskuvla jávkan? Sáhttet leat buorit sivat jearrat máŋga dákkár gažaldaga. Danin dát girji ii leat go álgu. Ulbmilin lea fátmmastit stuora oasi sámiid skuvlavázzimis - miehtá Norgga, buot áiggiid čađa ja buot skuvlašlájain. Dán vuosttaš girjjis lea badjel bealli muitaleddjiin bargan oahpaheaddjin. Boahtte girjjiin mii háliidit eambbo oažžut ovdan eará joavkkuid, vuosttažettiin ohppiid ja váhnemiid, muhto maiddái eará skuvlabargiid ja norgga ja sámi skuvlaeiseválddiid buot dásiin. Mii leat juo bargame nuppiin ja goalmmát girjjiin. Galle girjji šaddet oktiibuot lea sihke dan duohken man ollu čállosiid mii oažžut ja man ollu ruhtadoarjaga mii oažžut dán bargui. Máŋggas leat juo cealkán ahte sámi skuvlahistorjá berre siskkildit buot njeallje riikka gos sámit orrot. Muhto mis, geat leat bargan dáinna, eai leat návccat ii ge giellamáhttu gokčat visot. Dát girjeráidu lea min oassi ollislaš sámi skuvlahistorjjá čohkkemis; dat galgá muitalit makkár skuvlla leat ožžon sámit, geat leat orron Norgga stáhta riikarájiid siste. Mii sávvat ahte dát bargu movttiidahtášii muhtumiid Ruoŧas, Suomas ja Ruoššas dahkat sullasaš barggu. ¶
Lohkkit šaddet oaidnit ahte artihkaliid giella molsašuddá oalle ollu. Dat guoská sihke sámegiel ja dárogiel tekstii. Mii leat sávvan ahte čállit nu ollu go vejolaš galget beassat geavahit iežaset giela. Maiddái čálli / muitaleaddji ovdanbuktimus, mat leat juohke artihkkala álggus, mii leat geahččalan čuovvut čálli giela. Jorgaleamis mii leat geahččalan geavahit giela, mii sulastahttá dan guovllu giela, man birra muitaluvvo. ¶
Mii leat doaimmahan girjji dainna áigumušain ahte buot jienat galget gullot. Iešguđet artihkkalat sáhttet danin muhtumin leat vuostálagaid, sihke oaiviliid ja konkrehta dieđuid dáfus. Artihkkalat leat čálliid iežaset ovddasvástádus ja lohkkit berrejit lohkat daid kritihkalaččat ja hábmet iežaset oaiviliid historjjá birra ja otná ja ihttá sámi skuvlla birra. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Skuvvanvári stuoraskuvla 1962 čavčča: Čohkkut gurut bealde: Johan Mathis Eira, Kurt Stene, Johannes Guttorm, Knut Stene, Harald Johansen og/ja Terje Amundsen. Čuožžut gurut bealde: Jan Johansen, Inger Anna Johansen, Inga Eira, Åse Amundsen, Inger Johansen, Georg Johansen ja Willy Grøtte. Oahpaheaddji: Richard Bergh (Foto: Birgit Bergh) ¶
Richard Bergh lea riegádan Skienis 1930:s. 1950- ja -60-loguin lei son oahpaheaddjin máŋgga sajis Davvesiiddas ja Porsáŋggus. Go son álggii oahpaheaddjin Finnmárkui, de sus ii lean oahpaheaddjioahppu, muhto son čađahii maŋŋá oahpaheaddjiskuvlla Romssas ja šattai skuvlahoavdan Skuvvanváris ovdalgo vulggii fas máttás 1969:s. Dan maŋŋá lea son orron Hjørungavågas Sunnmøres. ¶
Richard Bergh lea dovdosamos iežas muitalus- ja álbmotmuitogirjjiid dihtii. Davvesiidda áigodagas čálii son Når vi sitt her å prate (Dásgo mii čohkohallat ja háleštat) ja Mørketid 1944 (Skábma 1944), Porsáŋggus earret eará Tro og trolldom (Osku ja noaidevuohta), Skuvvanvárri ja ráiddu Det susende fjell I-IV (Šuvvi várri, I-IV). ¶
Geasset 1989 heaittihuvvui Skuvvanvári skuvla. Ii lean maid láitit skuvlla heaittiheami oktavuođas; dušše njeallje dahje vihtta oahppi ledje skuvllas maŋimus jagi. Dál Skuvvanvári gilisearvi geavaha riepmosála. Muđui visti lea soahtehistorjjálaš dávvirvuorkán. Doppe lea maiddái noaiddi Johan Kaavena ossodat ja su niestebumbá lea váldogeasuhussan. ¶
Skuvvanvárri lea Leavnnjaleagi bajimus gilli, sullii gaskkamuttos Leavnnja ja Kárášjoga. Dat lea okta dain čábbámus giliin maid dieđán. Guovlu lea šattolaš stuorra beahce- ja soahkevuvddiiguin, ja šelges jogaiguin ja jávrriiguin. Gilis oarjjás ja nuorttas badjánit alla gáissát. Bajitjávrris lea gáhttejuvvon Sieidesuolu gosa sápmelaččat áiggiid mielde leat oaffaruššan bohccuid ipmiliiddáseaset. ¶
Skuvvanvárrái ásaiduvvagohte olbmot sullii jagi 1850. Dalle bođii Stávrun-Lemet, Klemet Helander, Suomabealde ja ásaiduvai Bajitjávregáddái. Son náitalii badjenieiddain. Sullii seamma áigge huksejuvvui duottarstohpu Greineranjárgii. Hálddašeaddjin ledje eanaš dážat. ¶
Mun gohčodan logijagi 1960:s gitta 1970:i iežan gollejahkin. Mun gávdnen iežan guoimmi 1960:s, náitalin 1961:s, ja nu mánná máná maŋis riegádii. Na, eai dat dal šaddan eanet go golbma oktiibuot. Muhto go riegádit unnoraččat badjálagaid, de dovdo dego dállu livččii dievva gášvvardahkes, rieddji sivdnádusaiguin. Ja 1962:s moai Birggehiin oaččuime barggu dan áibbas ođđa skuvllas, áibbas ođđa Skuvvanvári skuvlabiirres. Munnuide lei dát álgu niehkojagiide. ¶
1950-logu loahpas ledje ollu skuvlamánát Skuvvanváris. Sii orro internáhtas Smørstad nammasaš báikkis Leavnnjas skuvlla váccedettiin ja ahkidušše, erenoamážit unnimusat. ¶
Sivert Amundsen lei válljejuvvon skuvlastivrii. Son lei ollu háleštan iežas gili olbmuiguin hukset sierra skuvlla Skuvvanvárrái. Vuosttamus áššin ođđa skuvlastivralahttun son evttohiige hukset skuvlla ruovttugillái. Sus ledje alddis máŋga máná - sihke vuollel skuvlaagi ja skuvlaagis. Son háliidii ahte sii galge beassat orrut ruovttus skuvlla váccedettiin. Skuvlastivrras su dorjo suohkanbáhppa Elvenes ja Gunhild Bjørklid, ja maiddái iežas viellja Hans A. Opstad, gii lei válljejuvvon sátnejođiheaddjin. Buori doarjaga fidnii son maiddái skuvladárkkásteaddjis Harald Dahlas ja skuvladirektevrras Arthur Gjermundsenas. Mearrádus hukset skuvlla Skuvvanvárrái menestuvai álkidit sihke skuvlla- ja gielddastivrras. ¶
Dan rájes go internáhta huksejedje Smørstadii 1910:s, ledje Skuvvanvári oahppit vázzán skuvlla Leavnnjas. Doppe ledje sii orron vahkku háválassii ja vahkkoloahpaid sii manne vácci ruoktot, oktiibuot golbma miilla. Gili vuorrasut olbmot muitaledje munnje nuppát ahkidis muitalusa váivves skuvladili birra - givssideami birra internáhtas ja bávččas ruoktoáibbbašeami birra. ¶
Ledje stuorát riemut gilis go skuvla vihahuvvui golggotmánus 1962. Sii ledje čiŋahan riemuide lášmmohallan- ja feastasálas. Doppe ledje allaáiggálaš sártnit, ja de lei čoavdagiid geigen - nuppis nubbái. Loahpas ledje čoavdagat mu gieđas. Skuvla lei mu! ¶
2. ja 3. jahkebuolva 1962 čavčča. Čohkkame gurut bealde: Ole Henriksen, Tor Amundsen, Nils Utsi, Kato Stene ja Reidar Johansen. Čuožžume: Torill Grøtte, Anne Lise Johansen, Berit Johansen, Anne Kirsten Eira ja Marit Utsi. Oahpaheaddji: Birgit Bergh ¶
(Govva: Richard Bergh) ¶
Ii leat álo nu álki leat oahpaheaddjin aiddo ásahuvvon skuvlabiirres. Olbmot eai lean hárjánan dasa ahte gilis lei skuvla, ja máŋggas eai áibbas jáhkkán ahte oahpaheaddjis lei nu ollu bargu. 1960-logus eai lean nu máŋga biilla Skuvvanváris, ja busse Kárášjoga ja Leavnnja gaskka ii mannan nu beare dávjá. Danin bohte duollet dálle olbmot skuvlii jearrat biilasáhtu Levdnjii - ja muhtumin Kárášjohkii. Mun vuojihin olbmuid nu dávjá go sáhtten, muhto eai buohkat ádden ahte mun sáhtten leat doaimmas maiddái maŋŋelgaskabeaivve skuvlabargguiguin. Guovtti áiggehan skuvlabeaivi nogai, ja dan maŋŋá jáhkke máŋggas ahte oahpaheaddjit ledje joavdelassan gitta nuppi iđidii, ja ahte reastabeaivve sii sáhtte leat vuoddjin! Nuppi láhkai fas de šattaimet mii ja olles gilli stuorra bearašin. Olbmot bohte dávjá gallestallat, ja ledje hirbmat veahkkái. ¶
Skuvlla ledje huksen duottarstohponjárgii. Vuolábealde skuvlašilju lei duottarstobu geađgejuolgi ja dán dálu ledje duiskalaččat boaldán 1944 čavčča seammaláhkai go muđuige gili. Dušše návet lei báhcán. Skuvvanvári skuvlabiire lei hui viiddis, vaikko eai lean nu ollu olbmot geat orro doppe. Dán biirii gulle maiddái Lávkajávri ja Sávnnjojávri. Oahppit dáin skuvlabiirre boaittobeale guovlluin fertejedje olbmuid luhtte orrut skuvlla váccedettiin. Lávkajávrri oahppit orro Marie Stene luhtte, gii lei skuvlla lagamus kránnjá. Sávnnjojávrri mánát orro Anna ja Trygve Opdahl luhtte. ¶
Mun lávejin dávjá gallestallat Marie Stene ja Anna-guovtto Trygve Opdahlain. Sii ledje čeahpit muitalit gili dološ áiggiid birra, ja muitalusaid mun čállen. Márjá mielalaččat muitalii mo lei go soai Hilmariin ásaiga ávdin Gáirrasguolbanii gaskkamuttos Leavnnja ja Skuvvanvári ja geahččaleigga ođđaássin álgit; mo soai jođiiga viidáseappot Luostejohkii ja álggiiga eanandoaluin doppe. Maŋŋá soađi soai huksiiga iežaska dáláš ruovttu Skuvvanvárrái. Hilmar lei maiddái bargan rávdin geaidnodoaimmahagas. ¶
Trygve lei Oline ja Anders Opdahla, duottarstohpohálddašeaddji-guoktá bárdni. Oline lei eret Skiervvás ja Anders fas Gåebries (Plassje, Røros). Trygve hálai njuovžilit sihke dáro-, sámi- ja kveanagiela. Go sápmelaččat norde oaivvi giellamuvrra vuostá go deaivvadedje dáža byrokratiijain, de lei Trygve gearggus veahkehit. Son doaimmai ášševuoddjin, sáddii čállosiid duohkot deike iežas báikkiolbmuid ovddas. Trygve oaččui gonagasa ánsomedálja dán barggu ovddas. ¶
Anna eatnigiella lei kveanagiella; son lei eret Klemetstadas Leavnnjaleagis. Son lei jaskes ja ujus nissonolmmoš, ja čohkkái muorrakássa alde uvdnagáttis ja guldalii hálešteami gievkkanbeavddi birra. 1964:s huksejuvvui turistaguovddáš gohttenbarttaiguin skuvlla vuolábeallái. Muhtun láhkai buorre sadji ja buorre árbevieru joatkka. Dies han leage leamaš Finnmárkku boarráseamos duottarstohpu. Muhto skuvlii ii lean nu buorre diekkár kránnjá oažžut. Máŋga guossi bohte vahkkoloahpaid Skuvvanvárrái albma feastta časkit. Lei ollu huikkas ja riedja barttain. Gal ledje eatnat vuollabohtalat maid mun čoggen skuvlla lagasbirrasis. ¶
Skuvvanvári skuvla lei ovtta gearddis, mii eat dárbbašan tráhpáid goargŋut. Doppe ledje guokte klássalanja, okta joavkolatnja ja riepmosálla. Dása lassin lei oahpaheaddjilatnja feaskára geažis, ja hoavdda ássandállu das dastán skuvlanurkkis. Oahpaheaddjilanja mii geavaheimmet orrunlatnjan. ¶
Mu áigodagas Skuvvanváris lei skuvla golmma juogus. Máŋga oahppi eai máhttán dárogiela go skuvlii álge. Dán sivas divttiimet vuosttaš luohká leat sierra luohkkán. Nuppi ja goalmmát luohkkálaččat ledje ovttas klássalanjas. Goalmmát joavkkus ledje njealjádis gitta čihččet luohkkálaččaid rádjái. 1963:s álggahii Porsáŋggu gielda - dahje Kistrand (Goahgieddi) nugo gieldda namma lei ovdal - ovccijagi skuvlla. Dan rájes de vázze čihččetluohkkálaččat nuoraidskuvlla Leavnnjas. ¶
Vuosttaš jagiid ledje guokte olles ja okta bealle oahpaheaddjivirggi. Munnos Birggehiin ledje olles virggit, beallevirggis lei studeanta, ja ođđa bođii juohke jagi. 1966:s beallevirgi rievddai olles virgin. Sverre Hatle oaččui dán virggi. Son lei Romsdálas eret. Oahpaheaddjiskuvllas oahpai son ieš - asttuáiggis - čálalaš sámegiela, ja njálmmálaš giela fas go bođii Skuvvanvárrái. ¶
Ledje sullii golbmalogi oahppi skuvlla álgojagi. Lohku bisui badjelaš golbmalogis -muhtumin aiddo vuolábealde - dieid jagiid go mun ledjen skuvlajođiheaddjin gilis. Dát lei aiddo muttát lohku vai šattai buorre biras. Eat oktiige vásihan skuvlla bilideami. Ii oktage glássa cuvkejuvvon! Ii oktage seaidni lean sárggoduvvon. Oahppit besse mannat gosa áigo, mis eai lean lohkkaduvvon skuvlauvssat. Árrat iđđedis mun rahpen skuvlaolgouvssa. De besse oahppit - dađistaga go bohte - mannat liegga feaskárii ja čohkkát vuollegas ja govda glássagárpmaid alde. Dán láhkai sii eai dárbbašan olgun čuožžut ja goallut buollašis. Mii dávjá geavaheimmet meahci oahpahusas. Mis ledje luohkkámátkkit oarjjás Vuolajohleahkái. Mii láviimet finadit nuortan Gággajávrris. Oahpaheaddjit ja oahppit gorgno Stálločohkkii. Oahppit oahpahedje midjiide dola cahkkehit meahcis sihke geasset ja dálvet. ¶
Mun ledjen áŋgir čohkket oapmegirjjiid. Oapmegirjegávppiin Oslos ja Troanddimis fidnejin girjelisttuid. Mun erenoamážit beroštišgohten girjjiin Finnmárkku birra. Árrat fuomášin ahte Skuvvanvárri lei namahuvvon máŋgga boares girjjis. Oaffarsullo ja duottarstobu birra čuoččui erenoamáš olu. ¶
Skuvlla vuolábealde ledje duottarstobu duktásajit, ja duottarstobus ledje hui rikkis árbevierut doložis. Dat lei huksejuvvon 1853:s, ja dat lei vuosttaš duottarstohpu mii huksejuvvui Finnmárkui. Riikkaoasi ledje duiskalaččat boaldán - nugo buohkat dihtet - skábman 1944. Mun smiehtastin ahte dáidda historjjálaš duktásajiide mii sáhtášeimmet ráhkadit gilišilju. Deike sáhtášeimmet maŋit áigái čohkket buot daid maid duiskalaččat eai ollen boaldit. Mun registrerejin boares dáluid guovllus ja vudjen birra buot oastimin dávviriid maid sáhtášii gilišilljui vurket. ¶
Turistaguovddáža huksen bilidii dieđusge dáid áigumušaid. Muhto dattetge gosa dal gilišillju ásahivččii, de han lei deaŧalaš vurket dološ dávviriid. Mun ledjen optimista ja dollen logaldallamiid ášši birra, sihke Skuvvanváris ja Leavnnjas. Mun maiddái háliidin geavahit skuvlla muhtunlágan ealli dávvirvuorkán, gos sihke ollesolbmot ja mánát sáhtte oahppat Finnmárkku vássánáiggis. ¶
Mun čállen juohke sadjái fidnen dihtii ovdalsoahtegovaid Skuvvanváris. Daláš Aftenposten doaimmaheaddji - Hans J. Huitfeldt - fidnii munnje olles govvaalbuma maid su eadni lei govvidan Finnmárkku-mátkkis iežas vánhemiiguin 1901:s. Eanaš govat ledje sin orrumis Skuvvanvári duottarstobus. Boarráseamos gova gilis fidnejin Romssa dávvirvuorkkás; gova maid professor J. A. Friis lei govvidan 1867:s. Govas oidno duottarstohpohálddašeaddji Ándde Eva Brita/Eva Brita Andersdatter jávregáttis čuožžumin ja sávvamin guossásis mana dearvama, ja goargŋut leat juo fatnasis. Muhto liikká, buot boarráseamos govva mii mis lea Skuvvanváris, lea Oaffarsullo tevnnet Knud Leema girjjis 1767:s Beskrivelse over Finnmarkens Lapper (Válddahusat Finnmárkku sápmelaččaid birra)! ¶
Ii ovttage Porsáŋggu skuvllas lean sámegiela oahpahus, vaikko eanaš giliin orro sámegielahállit. Ná eai oba čilgenge virgealmmuhusain ahte sámegiella lei ohppiid eatnigiella. Nu lei maiddái eará gielddain. Leat boahtán máŋga ođđa oahpaheaddji min davimus fylkka skuvlabiirriide, dieđekeahttá ahte giligiella ii lean dárogiella. ¶
Go Sverre Hatle bođii Skuvvanvárrái, de lei mis oahpaheaddji gii sáhtii sámegiela oahpahit. Mii álggaheimmet sámegiela álgooahpahusa. Hans Eriksen, gii lei konsuleantan Finnmárkku skuvladirektevrra kantuvrras, lei buorren veahkkin. Son bođii Skuvvanvárrái čilget áigumuša birra vánhenčoahkkimis. Ášši mearriduvvui álkidit skuvlastivrras, ja sámegiela álgooahppu álggahuvvui - ainjuo ovtta skuvllas Porsáŋggus. ¶
Sámegielat oahppit galget oažžut oahpahusa iežaset gillii álgojagiid, ja de galge bajit luohkáin dárostišgoahtit, ja dalle galggai sis leat nana duogáš iežaset gielas. Sámi álgooahpahus lei eaktodáhtolaš. ¶
Skuvvanvárri lea Porsáŋggu boaittobealbáiki Kárášjoga guvlui. Muhto ii goassige mu mielas orron ahte mii oruimet boaittobealbáikkis. Mii han leimmet álo beroštumi guovddážis. Hans A. Opstad lei sátnejođiheaddji mu Skuvvanvári álgojagiid. Juohke háve go Porsáŋgui bohte olbmot geat galge guorahallat historjjálaš dahje skuvlii guoskevaš dilálašvuođaid gielddas, de son sáhtostii dáid Skuvvanvárrái ja guđii daid mu lusa. Mun muosáhin oalle máŋga diekkár gallestallama iežan skuvlahoavdaáigodagas gilis. ¶
Min bođii gallestallat Lund universitehta professor Ruoŧas. Son háliidii diehtit mii gielddanama duogáš lei. Duođaigo šattai pors-nammasaš rássi (guossarássi) Porsáŋggus? Mun mannen olggobeallái dálu ja vižžen sutnje rási, ja nu de lei sus duođaštus. Vaikko maŋŋáhan gal leat eahpidan ahte Porsáŋggu namma boahtá dán rásis. Máŋga báikenammadutki oaivvildit ahte namma lea dološ sámi namma mii mearkkaša stuorra vuotna. ¶
Min bođii USA:s gallestallat nissonolmmoš gii lei professor. Son háliidii dutkat sámi gávtti. Dán háve lei Anny Haugen - duodjeskuvlla rektor Leavnnjas - gii sáddii guossi Skuvvanvárrái. Mii gallestalaimet boazosápmelaš bearraša, ja sis ledje doarvái ollu gávttit čájehit. ¶
Oktii bođii Kalaallit Nunaatas skuvladirektevra gallestallat. Direktevra háliidii diehtit mo mii čađaheimmet oahpahusa. Kalaallit Nunaatas han lei seammalágan váttisvuohta: Dánskkagiella lei hálddahusgiellan, ja inuihttagiella fas hállangiellan. Čehkoslovákias bođii skuvlaolbmuid joavku ja sii guldaledje áŋgirit go mun čielggadin gielladili ja oahpahusa. ¶
Eará háve bođii TV-joavku Jugoslávias. Sii filbmejedje muhtun nieidda árgabeaivvi nuoraidskuvllaoahppin Leavnnjas. TV-joavkku jođiheaddji lei leamaš soahtefáŋgan Davvi-Norggas ja hálai čielga dárogiela. ¶
Oahppit ledje eatnašat nugo muđuige eará báikkiin. Muhtumat ledje čeahpit ja nuppit fas eai nu čeahpit. Muhto mearkkalaččat mis ledje máŋggat sihke falis ja girječeahpes násteoahppit. Dalle lávejedje skuvllain guovtti geardde jahkái faláštallamat Porsáŋggus. Čakčat lei bođufaláštallan ja dálvet fas gilvočuoigan. Juohke skuvllas ledje 25% ohppiin. Skuvllaide adde čuoggáid ohppiid gilvosajusteami mielde. Čuoggáid bidje čoahkkái, ja logu juhke skuvlla oasseváldiid loguin. ¶
Skuvvanvári skuvllas gávdnui buoremus njuikejeaddji olles gielddas: Johannes Guttorm. Son vuittii juohke jagi - njealját luohká rájes gitta dassážii go loahpahii guđát luohká. Son vuittii seamma álkidit go álggii nuoraidskuvlii Levdnjii. Son ii dušše vuoitán iežas ahkásaččaid gaskkas, muhto lei maiddái buoret go boarrásut oasseváldit. ¶
Nieiddain lei Øyfrid Johansen buoremus. Mii dieđiheimmet su gilvvuide nuppi luohká rájes. Son álkidit vuittii gilvočuoigama ja ladnjedallama juohke jagi. Oktii šattai Oarje-Finnmárkku biiremeašttirin iežas ahkásaččaid gaskkas. ¶
Muhtun dálvve lágidii Leavnnja nuoraidskuvla jahkásaš čuoigangilvvohallama Porsáŋggu, Kárášjoga ja Fálesnuori nuoraidskuvllaide. Gilvvohallan lei Skuvvanváris, ja guossit ožžo luoikkasin skuvlla molssodanlanjaid ja borransála. Giittusin mii oaččuimet diktit ovtta min oahppiin leat mielde gilvočuoigamis. Leavnnja nuoraidskuvla vuittii stuorrát eará nuoraidskuvllaid badjel, muhto sii eai birgehallan guđátluohkkálaččas Øyfrid Johansenis, Skuvvanváris eret. ¶
Dáinna guvttiin ohppiin, Øyfrid-guoktáin Johanasain - ja earáin geat eaige lean njoazit - mii vuittiimet máŋgii gieldda skuvlameašttirgilvvohallamiin. ¶
Øyfrid Johansen diplomain ja medaljain man vuittii čuoigamis Oarje-Finnmárkku biiremeašttirvuođa luohkástis. ¶
(Govva: Richard Bergh) ¶
Mis ledje máŋggat čeahpes oahppit. Okta sis vuittii riikkaviidosaš stiilačállingilvvu. Einar Amundsen ii lean go njealját luohkás go vuittii stiilačállingilvvu fáttáin »Váralašvuođat asehis jieŋa alde johtalit". Son muđui galggaige leat goalmmát luohkás, muhto beasai álgit bajit luohkkái go lei nu čeahppi. Gánda oaččui Oslo-mátkki vuoitun. Ledje oalle máŋga aviissa mat čálle su ja gilvvu birra. ¶
Ovtta jagi oassádalai skuvla riikkaviidosaš ruovttubáikegilvvus. Čieža seammaárvosaš vuoiti ledje, ja okta dain lei Skuvvanvári skuvla. Dán oktavuođas de bođii Harry Westrheim NRK Finnmárkkus min gallestallat. Son ráhkadii radioprográmma min birra, mii sáddejuvvui skuvlaradios. ¶
Ruovttubáikebargobihttá-gihppaga mii vurkkodeimmet glássavuorkkás skuvlafeaskáris. Mii rámiin dan čájeheimmet. Feaskkirseinniide ja riepmosállaseinniide mii heaŋgguimet rámmejuvvon govaid sihke skuvlla eallimis ja gili dološ áiggis. ¶
Gándan ruovttus Skienis lei mus akvária. Go bohten Levdnjii oahpaheaddjin, de oahpásmuvven Ingvald Betsii. Son lei skuvlla viessohoaiddár ja duojáris olmmái. Son ráhkadii akváriaid sihke alccesis ja munnje. Go moai Birggehiin fárriime Skuvvanvárrái, de lei munnos dieđusge akvária fárus. Dađistaga hágaimet eanet akváriaid. Eanemusat mis ledje njeallje: Okta stuorraklássalanjas, okta oahpaheaddji láigolanjas (dat lei stuorámus, badjel 200 lihttera), okta iežame stobus ja okta oalle uhca akváriaš smávvaklássalanjas. ¶
Mis lei ollu illu dáid akváriaiguin, sihke čikŋan ja oahpahusatnui. Guhkes dálvvis lei buorre čohkkát ja gaivát ruoná šattuide ja ivdnás guliide. Oahppit besse oaidnit veajehiid maid guppyat (Poecilia reticulata) riegádahttet eallin ja oidne miehkkegessiid vuojadeamen. Sii besse oaidnit mo Nilena njálbmelálli divššui veajehis. Giđđat mis ledje cuoppogođut uhca akvárias smávvaklássalanjas. Go cubboálggut šadde smávva cuoppun, de guttiimet daid várrogasat Bajitjávrái ja luittiimet daid gáddegurrii. Oahppit ohppe ahte velá cuoppuge - man unni de leaččai - galggai beassat eallit ja ovdánit iežas rivttes birrasis. ¶
1960-logu álggus oaččui Skuvvanvárri ollu. Skuvla álggahuvvui 1962:s. Maŋit čavčča vihahii ivdnás bisma Monrad Norderval ođđa kapealla. Ledje ollu olbmot boahtán; báhpaidjoavku váccii skuvllas kapellii, ja ruovttoluotta fas girkokáffii skuvlla riepmosállii ipmilbálvalusa maŋŋá. ¶
Miessemánu 17. beaivve ávvudeimmet juohke jagi Leavnnjas. Iđđedis bođii busse viežžat ohppiid ja oahpaheddjiid. De mii searvvaimet miessemánu 17. beaivve ráidui, mii vulggii Leavnnja mánáidskuvllas ja váccii guhkes mohki. Álgojagis juo Skuvvanvári skuvla lei njunnožis ráiddus. Dušše ieš lávdegoddi ja boles ledje min ovddabealde. Mii han leimmet oalle ivdnás joavku go oalle ollusat ohppiin ledje gávttehasat. Oahpaheaddjit maid geavahedje gávtti. Vaikko mu bargoskihpárat eai lean sápmelaččat, inge mun lean sápmelaš, de mii ovddasteimmet sámi gili. ¶
Skuvllain ledje iežaset leavggat, muhto Skuvvanváris ii lean. Danin mii álggaheimmet ruhtačoaggima fidnet iežamet skuvlaleavgga. Lassin gili iežas ruhtačoaggimii, mii oaččuimet ruđa máŋggain ásahusain; stuorámus skeaŋkka mii oaččuimet Iŋggášguolbana (Porsangmoen) garnisovnnas. Giittusin mun dollen hearvasága noaiddi Johan Kaavena birra muhtun doaluin leairras. Sverre Hatle lei sárgon somás diploma ja geigii dan hovdii ollu giitosiiguin. Ieš Piera Hætta lei sárgon leavgga. Dát lei su maŋimus meašttirbargu. Son jámii geassit seamma jagi váibmodohppehagas go lei doallamin málagovvačájáhusa Oslos. Buori áiggi ovdal vuođđolágabeaivvi mii oaččuimet gárvves leavgga leavgabuvttadeaddjis Oslos. ¶
Miessemánu 17. beaivve 1967 lei stuorra dáhpáhus Skuvvanváris. Mis lei heajaskas dilálašvuohta iđđedis skuvlašiljus. Leavga libardii, beaivváš báittii, oahppit čuojahedje »Ja, vi elsker njuolggonjurggonasain. Piera Hætta lei gudneguossin. Moai skuvlainspektevrrain Helmer Mikkelseniin doalaime goabbáge sártni. Munno gaskkas doalai Sverre Hatle skuvlaleavgga. Dat lea silkkis ráhkaduvvon. Ivdni lea oranša alit čállosiin ja govadagaiguin. Govadagat lea eaŋkalat, nugo galgetge leat leavggas. Leavgga guovddážis lea Sieidesullo govadat mii lea gili don dološ kultuvrra symbolan. Sullo birra leat ovttageardánis govadagat mat govastit gili boares ealáhusaid bivddu ja guolásteami. Go mii maŋŋelis dego dábálaččat leimmet vuosttažin ráiddus Leavnnjas, de lei Sverre Hatle leavgaguoddin. ¶
Lei deaŧalaš ásahit bistevaš árbevieruid ođđa skuvlabiirii. Maŋimus skuvlabeaivve ovdal juovlaluomu ledje oahppit ja oahpaheaddjit čoahkkanan kapellii. Dát geardduhuvvui juohke jagi fealtabáhpa vehkiin. Miihan eat sáhttán gáibidit ahte suohkanbáhppa galggai boahtit juohke háve go mii háliideimmet ipmilbálvalussii; sus ledje moanat girkut ja kapeallat viiddis guovllustis. Ođđajageeahkeda lei maiddái ipmilbálvalus kapeallasteamet fealtabáhpa bokte. Jur ovdalgo Sivert Amundsen čuojahii girkobielluid ođđajagi gudnin, de manne njeallje oahppi ovttas báhpain áltárgearddu ovddabeallái. Oahppit lohke jitnosit čálabáikkiid maid ledje bajil oahppan. Dát lei allaáiggálaš boddu. Elrávdnječuovga lei jáddaduvvon, dušše gintalat čuvge. ¶
Muhto ruovttoluotta min maŋimus skuvlabeaivái ovdal juovlaluomu: Ovdal ipmilbálvalusa ledje oahppit ja oahpaheaddjit čoahkkanan riepmosállii. Mii joraimet juovlamuora birra, ja mis lei iežamet guoimmuheami maŋimus hárjehus. ¶
Juovlafeasttas 1963:s. Juovlasuohtastallamis lei álo dáhpin lávlut . (Cahkkehan vuosttáš gintala) Njeallje smávvaskuvlaoahppi lávlo guhtege vearssa. Lávlaga beallemuttus logai eará smávvaskuvlaoahppi juovlaevangeliuma. Nieiddat gurut bealde: Anne Lise Johansen, Torill Grøtte, Berit Ellen Utsi ja Kari Marie Utsi. Gánda gii lohká evangeliuma: Nils Utsi. ¶
(Govva: Richard Bergh) ¶
Vuosttaščájáhus lei min stuorra feasttas basiid gaskkas, maid vánhemat lágidedje. Dalle lei bahkka dievva skuvllas. Olles Skuvvanvári álbmot lei doppe, ja lassin bohte velá eretfárren skuvvanvárrelaččat Kárášjogas ja Leavnnjas. Mii joraimet juovlamuora birra ja de lei guoimmuheapmi mii lávddi alde čájehuvvui, ja velá bollát ja bruvsa mánáide. Filbmačájeheapmi lei klássalanjas unnoraččaide, ja dan botta herskostalle ollesolbmot gáhkkokáfiin. Ja de bođii juovlanigá! Maŋimus jagiid bohte guokte sihkkarvuođa dihtii, ja goappásge ledje seahka dievva ebelat ja appelsiinnat maid geigiiga háhpohalli mánáidgieđaide. Go juovlanigá-guovttos giittiiga iežaska ovddas ja manaiga olggos, de fertejin mun uvssa fáktet vai ii oktage olmmoš siste beassan olggos. Nigáid herggiid han ii galgan baldit. Ledje ollusat geat háliidedje olggos daid oaidnit. Muhto mun ledjen garas ja dollen buohkaid siste. Sii geat ledje sáhkkii, fertejedje duhtat mu muitalussii herggiid ja reagaid birra mat loktanedje muohtašiljus ja girdiledje váriid badjel Áltái. ¶
Geahččit liikojedje juovlaneavtttalmasaide, eaige unnimusat dramatiserejuvvon lávlagii (Eatni unná Ovlláš). Borghild Johansen nevttii Ovllážin, gii gávnnadii guovžžain vuovddis. Marit Eira (njoammu láhttis) nevttii guovžan. ¶
(Govva: Richard Bergh) ¶
Giđđat 1969 galledii Norgga easkanáitalan ruvdnoprinsabárra Finnmárkku. Soai maiddái finadeigga Skuvvanváris. Cuoŋománu 18. beaivve bohte golbma helikoptera Kárášjogas gonagaslačča-guoktáin ja sudno mieđusteddjiiguin. Lei hui beaivvadat. Helikopterat seivo jieŋa ala Bajitjávrái turistaguovddáža vuolábeallái. Gáttis vurde gieldda sátnejođiheaddji ja ovdagoddi. Skuvlaoahppit ja oahpaheaddjit čuččodedje gávttehassan ja skuvlaleavga lei fárus. Mii leimmet hárjehallan guhká dán dilálašvuhtii! Sátnejođiheaddji presenterii min ruvdnoprinsabárrii. Smávvaskuvlaoahppi Anne Kirsten Utsi lávkii ovddas, sojaldahttii čippiid čábbát ja geigii ruvdnoprinsii johkafatnasa modealla. Fatnasa leimmet fidnen duojára, Johan Johansena, ráhkadit midjiide. Juhán lei vuosttaš Skuvvanvári fástaássi maŋisboahtti ja lei maiddái badjeolbmo sogas geat dien guovllus álo leat orron. Fanasmálle maid son ráhkadii, leat sápmelaččat geavahan don doložis juo. ¶
Skuvvanvárri cuoŋománu 1969. Ruvdnaprinsabárra lei almmolaš guossin Porsáŋggus ja seivvuiga helikopteriin Skuvvanvárrái. Smávvaskuvlaoahppi Anne Kirsten Utsi geige ruvdnaprinsabárrii johkafanasmálle. ¶
(Govva: Richard Bergh) ¶
Mihcamáreahket 1969:s guđđen Skuvvanvári biillain. Mu uhca Morris Miniminor lei dievva eamidiin ja mánáiguin. Mii fárriimet Hjørungavågii, gos Birgget lei eret. Nu de lei min Skuvvanvári vásáhus meattá. Muhto juohke geasi mii boahtit ruovttoluotta. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Sverre Hatle lei oahpaheaddjin Skuvvanvári skuvllas Porsáŋggus áigodagas 1966-74, 1969 rájes rektorin. Son riegádii Frænas, Romsdálas, ja son lei vázzán Volda oahpaheaddjiskuvlla go bođii Skuvvanvárrái. ¶
Dalle go barggai Skuvvanváris ja moadde jagi maŋŋil son searvvai sámegiel oahppoplánaid ja oahppogirjjiid ovddideapmái. 1970 rájes 2002 rádjái leat girjjit maid son lea čállán dahje searvan čállimii almmuhuvvon máŋgii. Eatnasat geat leat lohkan davvisámegiela vuođđoskuvllas leat deaivan Lásse ja Máhtte -girjjiid, Áhkku ja Náhkku dahje Ginna - Galka - Borta - Snorra -ráiddu. ¶
1974 rájes son lei rektorin Sjoa skuvllas Gudbrandsdalenis, 1980 rájes oahpaheaddjin Surnadalas ja 1983 rájes son lea leamaš eanandoallin doppe, dušše veahážiid bargan oahpaheaddjin. ¶
Dán artihkkala oahppinamat eai leat rievttes namat. ¶
Skuvvanvárri, miessemánu 17.beaivi 1967. Skuvlaleavga čájehuvvo gili olbmuide. Gurut bealde: Torill Grøtte, Birgit Bergh, Sverre Hatle, Øyfrid Johansen, Johan Utsi. Unna mánážat ovddabealde: Hilde ja Magne Bergh. ¶
(Govva: Richard Bergh) ¶
Dás muitala dáža mo son ieš lea vásihan dáru skuvlla sámi servodagas 1960- ja 70-loguin. ¶
Go 1966:s bohten Skuvvanvárrái varas skuvlalmmájin, de mus lei oktageardánis áigumuš šaddat vuoigatvuođa ja dásseárvvu bealušteaddjin. Lean álo beroštan gielain, unnitloguin ja eamiálbmogiin. Lean dávjá dovdan iehčan unnitlohkui gullevažžan vuoiŋŋa, vieruid ja oainnuid dáfus. Mu oainnu mielde lei dáža servodat ollu vearrivuođaid dahkan sámiid vuostái. Daid vearrivuođaid in áigon bealistan bisuhit, baicca veahkehit dálkkodit dan mii lei divodan veara. ¶
Mu oabbá lei oahpaheaddjin Kárášjogas dan áiggi ja dáiddii leat okta sivva dasa ahte Sápmi geasuhišgođii mu. Jurddašin ahte mánáid eatnigiela lei dárbu máhttit vai buori barggu máhtášin bargat. Danin ledjen unnánaš sámegiela geahččalan iehčanassii gazzat Volda oahpaheaiskuvlla váccedettiin, muhto eai mus lean eará go čálalaš oahpponeavvut veahkkin. Iežan sámegielmáhtu duođaštan dihtii čállen ohcamuša Porsáŋggu skuvlastivrii sihke dáro- ja sámegillii. Dat dáiddii imaštahttán eambbo go ledjen jurddašan, ja mu ovddabealde bekkii Skuvvanvárrái boahtit sámásteaddji dáža oahpaheaddji. ¶
Go skuvlamánát ja mun leimmet deaivvadan vuosttaš skuvladiimmu ja guđiimet skuvlalanja, de okta daid stuorimus gánddain bođii mu lusa ja jearai mus njuolgga sámegillii: "Mo dat orru?" . Illá ledjen gullan giela dan rádjái, dušše čállaga bokte oaidnán, ii gánda ge lean várra beassan lohkat iežas eatnigiela, de mii ságahuvaimet hui jođánit duon vuosttaš háve go geahččaleimmet ságaiduvvat. Maŋŋil bessen giellamáhtu buoridit, ja rábmojuvvui velá hui sápmin. Dat gal lei somá gullat, muhto nuppe guvlui lei veadjemeahttun rábmot sápmelačča leat čeahppi dárostit. Livččen várra soardán olbmuid dakkár dadjamušain, dáiddášedje velá atnit dan hejošeapmin. Norggas han ásaimet, amma lei duođaid dadjat heivemeahttun jos eai buohkat máhttán dárogiela hállat! ¶
Okta mu skuvlagánddain ja mu buorre almmái meroštii mu sámegielmáhtu hui njuolga: Leimmet muhtun oahppásat hálešteamen gaskaneamet oasi sámegillii oasi dárogillii. De beasahii mu dárogielat almmái dadjat: "Mun gal máhtán sámegiela. Mun ádden visot. Muhto in duostta hállat. Muhto Sverre Hatle, son dat gal duostá sámástit, vaikko ii máhte ge!" ¶
Mu bargoskihpárat Skuvvanváris leigga Bergha-guovttos, Birgit ja Richard, geat doppe barggaiga skuvlla álggaheami rájes 1962:s gitta 1969 rádjái. Ieža eaba sámástan, muhto doarjjuiga ollásit mu áigumušaid. Soai berošteigga sakka Skuvvanvári mánáin, sámegielagiin ja dárogielagiin, vai juvssašedje dásseárvui ja luohttámuššii alcceseaset earáid ektui. Ja diđiiga seammá bures go mun man váttis lea oahpahit sámegielagiid plánaid ja oahppogirjjiid mielde mat atne dárogiela sin eatnigiellan. Richard Bergh lei hui viššal čoaggit olbmuid dološ muitalusaid, ja dát bargu čanai su nannosit báikkálaš olbmuide Skuvvanváris ja goabbát bealde Leavnnjavuona. ¶
Dábálaš oaidnu Porsáŋggu skuvlabirrasis lei ahte Skuvvanvárri lei juoga erenoamáš, dáppe lei sápmelašvuohta nu nanus ahte ii lean biehttalan veara, danin dohkkehuvvui ahte oahpaheapmi fertii heivehuvvot dan mielde. Eará skuvllain hálle gusto buot mánát baicca dárogiela. Mađe buorebut mun oahpásmuvven gildii, dađe čielgasabbot fuomášin ahte ii lean aiddo nu. Muhtun oahpaheaddjit dovddastedje vel ahte duollet dalle deaivá soames mánná álgit skuvlii almmá dárogiela áddekeahttá doppe ge. ¶
Dihten bures ahte in sáhttán vuolgit Porsáŋgui dahkat sámegiela oahppogiellan. Skuvladiimmuin lávejin aivvefal dárostit, muhto luopmoáiggis láviimet dávjá sámástit. Áiggi mielde dohkehuvvui sámegiella "buhtisin" skuvlašiljus. Muhto diet dáiddii boahtit das go sámegielat mánnálohku lei badjáneamen. ¶
Muittán bures skuvlamáná eará skuvllas Porsáŋggus guhte finai mohki Skuvvanváris. Vuoiŋŋastanbottus son beasai mu skuvlamánáid ságaide, ja mun fuomášin ahte sii sámástedje gaskaneaset. Go mun serven ja háleštin vel sámegillii, de son imaštii sakka ja jearralii: "Lea go skuvllas lohpi sámegiela hállat?" Jerren fas sus ahte gos bat dan leaččat gullan? Dasa in ožžon goassige čielga vástádusa. ¶
Sámmul lei joavdan stuorraskuvlii. Mun jáhkán son lei jierpmaskas, muhto lei várra beaškalan oaivvi seaidnái máŋgga háve. Munnje oskkildii ahte skuvlla álgojagit leamašan viehka lossadat. "Muhto go goalmmát klássii álgen, de áddegohten maid skuvlarivgu dajai, dalle easka šattai veahá somá!" Muhto ain orui atnimin skuvlla váivvádussan. Oktii lei rehkenastingeahččaleapmi, ja Sámmul gergii hui jođánit. Mu mielas ii lean eisege fuolalaččat bargan, ja mun bidjen su ođđasis bargat. Ganjaldala son bargagođii. Barggadettiin gullui miehtá áiggi juogalágán smierggas su beavddi luhtte. Maŋŋil go lei nuppe háve gergen ja guođđán, de fuomášin su "suoskkahaga" báhcán beavddi ala. Dat lei datneboallu su ullobáiddis, maid son lei suoskan garra limpun! ¶
Moai Sámmuliin šattaime burežat. Ovttas eará skuvlamánáiguin - erenoamážit singuin guđet orro verddiid luhtte skuvlaáiggi - finai son mu geahčen eahkedis moatte háve vahkkus. Doppe čohkohalle, háleštedje ja juoiggastalle. Mus lei skearročuojanas ja Áillohačča vuosttaš juoiganskearru, man čuojahedje oppa áiggi. ¶
Maŋimus skuvlabeaivvi ovdal juovllaid galggaimet girkostallat ja suohtastallat, skuvla álggii easka logi áigge. Ledjen jurddašan oađđáladdat duon iđđeda, muhto čieža áigge rájes ledje juo čoagganaddan skuvlašilljui mu glása olgobeallái juoigamin iluin. Dat bisttii logi rádjái. ¶
Pier-Heaika ii birgen nu bures skuvllas. Su dáide atnit hejožin. Aiddo vuostemielain gárvodii gávttiin Levdnjii mannat miessemánu 17:dis Skuvvanvári skuvlla ođđa leavgga vuolde vázzit. Áiggui buoret mannat jieŋa ala oaggut. Ollu jagiid maŋŋil ledjen jođus Davvi-Norgga-bussiin Álttás. Duoddaris Skáiddi ja Leaibevuona gaskkas bođii nuorra gávttehas bussii. Orui ealu luhtte boahtimin. Moai dovddadeimme dalánaga. Son bođii maŋás bussii ja dohppii mu gihtii: "Bures!" Mu váibmu liegganii, illudin go gávnnadeimme ovttadássásažžan dáppe duoddaris, giitevažžan go skuvla ii lean sus rievidan su árvvu ja iešdovddu. ¶
Skuvvanvári skuvla dálvebiktasiin - vaikko lea geassi. Geassemánu 14. b. 1966 bođii muohtadálki ja vilggodahtii gietti muhtin áigái. ¶
(Govva: Richard Bergh) ¶
Juohke čavčča ovdal skuvlaálggu doalai Vuođđoskuvlaráđđi kurssa oahpaheddjiid várás giellaseahkálasguovlluin. Das gávnnadedje bargoskihpárat Sis-Finnmárkkus veahki ohcat ja veahkehit guhtet guimmiideaset daid erenoamáš hástalusaiguin maid dáin skuvllain vásiheimmet. Porsáŋggus in muitte oasseváldiid eará go Skuvvanváris. Mu mielas kurssat ledje ávkkálaččat, muhto maŋŋil mun lean jurddašan ahte sii fuomášahtte viehka ollu váttisvuođaid. Eatnašat mis geat oasálasttiimet, diđiimet ahte eai han sámi skuvlamánát lean váttisvuohtan, baicca skuvla mainna sii deaivvadedje. ¶
Jagis 1967 almmohuvvojedje Inez Boona oahppogirjjit sámegiel lohkan- ja čállinoahpaheami várás: girjjit Lásse ja Máhte birra, dasa lassin Liv Jerpsetha oahpponeavvut njálmmálaš dárogieloahpaheami várás vierisgiellan. Vuosttaš klássat sámegiela álgo-oahpuin álggahuvvojedje Kárášjogas ja Guovdageainnus. Jagi maŋŋil oaččuimet Skuvvanváris gažaldaga ahte áiggošeimmet go fállat skuvlaálgiide dakkár oahpu. Eat sáhttán biehttalit, vaikko ii mis lean sápmelaš oahpaheaddji. ¶
Dieđihuvvui hui deaŧalažžan ahte oahppofálaldat lei eaktodáhtolaš, vánhemat galge mahkáš válljet . Hans Eriksen, ráđđeaddi skuvladirektevrra luhtte, bođii ieš, ja ovttas galledeimme ruovttuid. Čakčat 1968:s álggaheimmet sámegiela álgo-oahpu guvttiin mánáin, dat lei bealli vuosttašklássamánáin. Maŋážassii sámegiella lei dohkkehuvvon oahppogiellan, muhto bealnut jagi geažes lei oaivil jorgalit oahpaheami dárogillii. ¶
Mu muittu mielde sámegiela álgo-oahppu álu bealuštuvvui dainna vuođustusain ahte mánát galge oahppat dárogiela buorebut, ii goassege ahte iešalddes lea árvu eatnigiela máhttit čállit. Gádden dat vuohki válljejuvvui amas ii bovtte vuostehágu. Jos oktage geahččalii árvalit ahte eatnigiella lea deaŧalaš gaskaoapmi máná oahppamii, de ággaduvvui dalánaga: "Gosa dainna sámegielain?" Jurddašin liikká iešiežainan ahte sámegielmáhttu boađášii lassin. ¶
Vuosteháhku oahpofálaldahkii lei áibbas láivi. Eaktodáhtolašvuođa mearridanvuohki dagai albma vuostálastima veadjemeahttumin almmustahtekeahttái ovdagáttuid. Muhto eaddemiella vuhttui go čielggai ahte sámegiel álgo-oahpu klássa ii boahtán dan buori klássajuogadeami lassin , mii skuvllas leamašan dán rádjái juo. Lei badjelmearalaš ja boasttu cealkámuš ahte dárogielat mánáid eavttut hedjonedje sámegiel álgo-oahpu geažil, muhto dat šattai cuvccasin man lei váttis gielisin duođaštit. Dan oktavuođas ii ábuhan muittuhit daid vearrivuođaid birra maid sámemánát leat gillán buolvvadagaid čađa. ¶
Mun ja mu guokte skuvlanieidda bisuimet beroškeahttái doaimmaineamet. Mii leimmet vuođđogearddi bidjamin, muhto eat doaimmahan maidege erenoamážiid. Erenoamáš lei baicca dat ahte dákkár oahpaheapmi min bajásčuvgehuvvon eatnamis biddjui johtui easka 1960-logu loahpageahčen. Mun oahpahin dárogiela vierrogiellan ge, vaikko bagadusaid mielde berrešii eará oahpaheaddji dan dahkat. Mu mielas dat ii lean mihkkege váttisvuođaid. Giehtavávvát Lise ja Ola mearkkašeigga čielgasit ahte dál fertejedje mahkáš buohkat dárostit. Juohkehaš dan jeagadii, muhto go juovllat lahkanedje, de nubbi nieida árvalii váldit Lise guoktá Olain ruoktot iežaset geahčái lupmui oahpahit sudnuide sámegiela, amamet dárbbašit dárustit ođđajagi maŋŋil. ¶
Inez Boon ja Liv Jerpseth leigga vuođđobarggu dahkan. Oktan ollu earáiguin ledjen jurddašan ja doivon ahte dát nuppástuhttigoađášii vuđolaččat sámiid skuvladiliid. Ieš mun šadden árrat searvat plána- ja oahpponeavvobargui. ¶
Go lei mearriduvvon ahte galggai sisdoallat fágaplána Sámegiella oktan čálahábmemiin , de bođii Vuođđoskuvlaráđis jearaldat ahte válddán go badjelasan dan čállit. In lean mielas dasa, árvalin eai go gávnnaš sápmelaš oahpaheaddji, guhte ii leat bargamin nu boaittobealde ja nu unna skuvllažis go mun. Mu ákkaid hilgo dakkaviđe: Mis dat lea ovddasvástádus plána ovddas, dus mii jearrat dál. Don lávet gearggahit bargguidat áigemearrái, dat lea hui mávssolaš. ¶
Sápmelaš oahpaheddjiid dihten hui vátnin, ja ollu doaimmaid dihten vuordit sin guđet gávdnojedje. Jurddašin ahte ii lean áigi njuolggadusaid alde nákkáhallat, baicca juoidá dahkat. De lohpidin barggu doaimmahit dainna eavttuin ahte mu árvalus biddjošii muhtun oahpaheaddjijoavkku ovdii, geat oahpahit sámegiela. Vuođđoskuvlaráđđi namuhii dasto referánsajoavkku geaiguin gávnnadin ja ráđđádallen barggu áigge. ¶
Eavttut ledje gáržžit: Fágaplána Dárogiella oktan čálahábmemiin galggai vuos válmmastuvvot, ja sámegielplána galggai leat dán plána málle mielde. Dovddastan ahte diet dovdui beanta čulkun ja duođaštii ahte ii lean sáhka guovtti dásseárvosaš giela birra, - muhto gii biehttala kámelaid njiellamis jos meahcceváccašeami dainna oanošii! ¶
Inez Boon ráhkadii golbma lohkangirjji álgo-oahpu várás: lás'se ja mát'te ruovtos ((Vuosttaš girjjis eai lean go smávva bustávat, go jurdda lei ahte oahppit galge oahppat dáid ovdal go ohppe stuorabustávaid. (Doaim.))) , Lás'se ja Mát'te Jåđos ja Lás'se ja Mát'te ja sudnu us'tibat . Maŋimus girjái váillui bargogirji, dat lei vuosttaš oahppogirji maid Vuođđoskuvlaráđđi bijai mu ráhkadit. Dat gárttai Æmbo Lásse ja Mátte birra . Boona oahppogirjjiid mielde álggiimet lohkat olles sániid dahje sátneosiid. Ieš ledjen hárjánan oahpahit jietnavuogi mielde, ja gávnnahin Lásse ja Máhtte-girjjiid teavstta váttisin. Earát dorjo mu oainnu, ja Vuođđoskuvlaráđđi dáhtui mu dasto árvalit mo teavstta sáhtášii divvut. Mu vuosttaš árvalusat almmuhuvvojedje luovos báhpáriiid alde, main oahpaheaddjit fertejedje sániid čuohppat ja liibmet girjjiide boares teavstta ala. Dáinna lágiin lei hui váttis skihkidit buriid rávvagiid bargovugiid hárrái. Mun áiggošin nuppástuhttit goappašiid vuosttaš girjjiid, muhto Vuođđoskuvlaráđđi cakkastalai. Nuppe dáfus Inez Boon, guhte lei eará oaivilis oahpahanvuogi hárrái, lei hui buorredáhtolaš ja dajai ahte mii guđet oahpponeavuid geavaheimmet, oččošeimmet mearridit mo dat galggašedje leat. Son ii bidjan goassege hehttehusaid rievdadanbargui. Ollu sártnodemiid, árvalusaid ja soabadiid maŋŋil gárvvistuvvui ođđa álgogirji: dá leaba lásse ja máhtte (álggus boares čállinvugiin, maŋit olggosaddimat sullii 1980 rájes ođđa čállinvugiin, nu go buot girjjit maid mun ledjen mielde ráhkadeamen.) Jurdda lei divvut lás'se ja mát'te ruovtos , muhto dat šattai duođaid dadjat ođđa girjin vuosttaš klássa várás. Bargogirji, bustávvaplánššat ja oahpaheaddjirávvagat bohte vel maŋŋil. Inger Seierstad ráhkadii govaid nu go lei ovdal dahkan Inez Boona girjjiide. (Son lei Oslos eret, muhto lei áiggi mielde sámáiduvvan. Guovdageainnus muitaluvvui ahte go muhtun mánás jerrojuvvui gii sus lei skuvlarivgun, de vástidii ahte mis ii leat gul mihkkege rivguid, mis lea Inger Seierstad.) Mu mielas sámegiel-oahpaheaddjit ánssášedje valjit oahpponeavvuid, ja áigon dahkat stuorra girjjiid, muhto Vuođđoskuvlaráđđi, mii ruđaid galggai hálddašit, cakkastalai nu bures go nagodii. Mun áiggošin čállit oahpaheaddjirávvagiid sámegillii, muhto in ožžon lobi, Vuođđoskuvlaráđđi áiggui atnit sisdoalu iežaset geahču vuolde, ja ii lean oktage sámegielagiid sin gaskkas. ¶
"dá leaba lásse ja máhtte" lei girji man Sverre Hatle rahkádii sámi álgooahpahusa várás. Dá lea ođđaset veršuvdna, dálá čállinvugiin. ¶
Vuođđoskuvlaráđi byrokráhtat ledje buorredáhtolaš olbmot, muhto sis dáide leat eavttut maid fertejedje čuovvut. Sii gehčče gierdevaččat mu nuorra ja byrokráhtahis áŋgirvuhtii, ja go sámegielplána galggai ollašuvvat ja sámegieloahpaheapmi galggai jotkojuvvut bajit klássaide, de jerrojuvvujin fas Johan Jernslettenii veahkkin ráhkadit oahppogirjjiid 3. - 6. klássaide, maidda bijaime namman Ginna, Galka, Borta ja Snorra . Go barggaime dáid girjjiiguin, mus lei jagi bargoluopmu oahpaheamis. ¶
Go oaččui ođđa kápihttaliid sámegieloahpaheami, dáru vierrogieloahpaheami ja giellaseahkálasguovlluid skuvladiliid birra, de dát fertii váikkuhit báikkálaš skuvllaide, ee. fertiimet mearridit ođđa fága- ja diibmojuogadanplánaid. Fertejin árvalusa bidjat skuvlastivrra ovdii diibmogeavaheami hárrái Skuvvanváris, ja dan galggai skuvlaráđđi vuos meannudit. Orun muitimin ahte árvalin 4 diimmu vahkkus sámegillii bajit klássain. Ii oktage nimmoran almmolaččat, muhto vuoiŋŋastanbottus bođii oahpaheaddjiskihpár mu lusa ja dajai: "Na, Hatle, oainnán ahte don áiggut sámegiela skuvlii. Mun jáhkán dus lea boastut!" ¶
Muhto sierraortnegiid, nugo lasi klássaid juogadandiimmuid, eai ožžon jos skuvllat eai atnán iežaset giellaseahkálasskuvlan ja čáhkadan sámi kulturoahpu. Muhtun skuvllat bártašuvve dáinna njuolggadusain go hálidedje vuoja borrat ja láibbi hilgut: nu ollu "nanosmahttima" go vejolaš, ja nu uhcán sápmelašvuođa go vejolaš. De skuvladirektevra sihkastii juogadandiimmuid, ja "sámebagadeaddji" soaimmahalai njuolga byrokráhtalaš nággárin. Skuvvanváris oaččuimet diibmologu mii midjiide galggai, muhto ii lean álo nu somá gehččojuvvut "gollebártnážin" , gean vuotnagátti stuorit vieljat gáđaštedje njálgáid ja rámi dihtii. ¶
lei álggos govvaráidu maid Sverre Hatle ráhkadii, mii almmuhuvvui sámi áviissas "Nordkalotten" . Maŋŋil almmuhuvvui maiddái girjehámis, ja šattai nu bivnnuhin ahte almmuhuvvui fas ođđa čállinvugiin. Dás son govvida guokte unna stáloža ja mo dat gávnnadit elliiguin ja olbmuiguin. Ee. muosehuhttet soahteveahka sin, nugo oidno dáin sárgumiin. ¶
Geassi lei boahtán. Skuvla lei nohkan. Badjeolbmot ledje johtán mearragáddái. Skuvvanváris lei nu jaskat. Nuorra fránskalaš golggai meattá. Sus lei nu hállu beassat oaidnit sápmelaččaid. Gos ba daid gávnnaža? Jerren sus ii go lean oaidnán olbmuid doppe geaidnoguoras čohkohaladettiin? De lei gusto oaidnán muhtumiid rámbuvddas fitnamin. Mun lohken ahte eatnašat ležžet várra sápmelaččat. Dasa ii jáhkkán, amma ledje "dábálaš" biktasiiguin gárvodan. Muitalin ahte dušše badjeolbmot lávejedje gávtti geavahit beaivválaččat, ja sii han ledje merragáttis, muhto earát han leat maiddái sieiva sápmelaččat. Son biehttalii: Dát eai leat duohta sápmelaččat, son áigu oaidnit "albma sápmelaččaid" , ja de áiggui geahččalit bohcco njuovvat (dušše fal vásiheami dihtii)! ¶
Na, son lei nuorra ja oktageardán ja veahá badjelmearálaš, muhto ovdagáttut kultuvraerohusaid birra sáhttet máŋga láhkái almmostuvvot. Mu áhčis lei ipmi Lulli-Áfrihkas, gos soai isidiinis doaimmaheigga guosseviesu. Boares olmmožin, go apartheidstivrra bahás beaggin lei joavdan deike, de čálii midjiide: "Allet fal jáhke buot maid gullabehtet Lulli-Áfrihka birra!" Buolvvadagaid lei son doallan sotnabeaiskuvlla ja ehcii duođai su unna čáhppes ustibaččaid, muhto čáhppadasat eai rávásmuvvan gusto goassege, dat lei gusto buohkaide buorrin jos divttášedje vilgesolbmuid stivret eatnama. Dien sullasaš dajahusaid gullen muhtumin Finnmárkkus 1960-logus, erenoamážit go lei badjeolbmuid birra sáhka. ¶
Eanetlogu álbmogat dáidet dávjá atnit unnitlogu álbmogiid sierralágánin, muhto soames háve čuzii čalbmái mo sápmelaččat maid sáhttet liiggástallat kultuvraerohusaid. Mun jáhkán ahte soapmásat Skuvvanvári olbmuin geaiguin beaivválaččat ledjen ovttas, jáhkke stuorra kulturerohusaid sakka hirpmahuhttán mu, guhte bohten "Oslos dahje dakko birrasiin" . Mu mielas dat orui nu imaš, go mun han bohten Oarjerittus (Vestlandet), gos ledjen eatnama roggan ja gusaid bahčán ipmilbalolašvuođain ja duhtavašvuođain. In gávnnahan leastadialaččaid ge apmasabbon go Oarjerittu Sismiššuvnna (Vestlandske Indremisjon) sárdnealbmáid. Soames olmmoš lea oktii dadjan ahte kultuvraerohusat Vinje gieldda (Telemárkkus) ja Akersgáhta gaskkas (Oslos) leat stuorit go erohusat Vinje ja indialaš gili gaskkas. Mun jáhkán sus lea riekta. ¶
Gákti ii veadján kultuvraerohusaid jávkadit, muhto mii oahpaheadjit dávjá cokkaimet gávtti allabottuin, omd. cuoŋománu 17:dis. In dieđe dagaimet go riekta vai boastut, dáláš nuorra sápmelaččat dáidet dadjat ahte mii čiŋadeimmet luoikkasčiŋaiguin, muhto mii dagaimet dan movttiidahttin dihtii mánáid morálalaččat vai duosttašedje čájehit sin iešdovdduset. ¶
Ii dárbbašan ollu vuosterávdnjái gállit ovdal go oaččui sámeprofehta liigenamman, leažžá go sámevarra suonain vai ii. Duollet dálle gohčoduvvojin mun ge dakkáražžan, bilkun dahje buorredáhtolaš gudnin. In diehtán ovttage vašálačča ja hirpmástuvven muhtun skuvlastivračoahkkimis 1970-logus go okta miellahttu válddii sánisaji áššelisttu olggobealde ja rávvii skuvlastivrra čalmmis dan atnit mii Skuvvanváris lea dáhpáhuvvagoahtimin, gos skuvlajođiheaddji lea gusto bidjamin buot vulosoivviid ja jorgalahttimen dáláš ovdáneami ruovttoguvlui. Vánhenčoahkkimiin ságastallojuvvo velá sámegillii! Na, dát lei muhtun muddui duohta, ođđa vánhenráđiid ja oktasašbargogottiid leimmet bidjamin johtui. Vánhemiid galggaimet oažžut mielde skuvlla stivrejupmái. In jurddašan goassege ahte vánhemiid searvama eaktun galggašii leat dárogielmáhttu. Čoahkkimat ja ságastallamat eai láven leat formálalaččat, ja eatnašat máhtte sámegiela buorebut go dárogiela. Muhto ieš livččen dieđusge galgan atnit fuola buot jorgalit dárogillii, vaikko ii oktage dáhtton mu dahkat dan. Liikká jurddašan iešiežainan: Goas bat leš almmolaččat láitojuvvun ahte čoahkkin ii dulkojuvvon sámegillii go sámit ledje doppe? ¶
In atnán goassege iehčan radikálan, ii mus lean hállu nákkáhallat geainnage. Muhto sámit ledje badjelgehččojuvvun bealli, ja muhtumat eddo go bealuštin sin vuoigatvuođaid. Ain dál ge muittán mo dážan heahpanin go alla luohttámušalmmái áittii guođđit almmolaš ságastallamiid Kárášjogas go soames áirras áiggui doallat sártnis sámegillii. Ii son gillen gusto leat mielde sirkustallat . Dát dáhpáhuvai 1970-logus. ¶
Geassái 1974 ledjen cealkán eret jođiheaddjevirggis Skuvvanváris. Ledjen náitalan ja ožžon unna mánáža, gii ásai 200 miilla eret áhkus ja ádjás. Muhtumin fertejit vuođđojurdagat ja áigumušat gáidat go deaŧalit áššit ihtet. Muhto go ii oktage sámegielat oahpaheaddji ohcan daid rabas virggiide skuvllas, mun dovden iehčan sakka beahtahallan ja čállen Ságat-bláđđái ja ohcalin nuorra sámi oahpaheddjiid ovddasvástádusa ja sivahallen sin berošteames eambbo iežaset virgedásis go mánáid dárbbuin. ¶
1983:s vuohpa guovttus vuotnámiin áigguiga heaitit eanadoalus ja čálihit šibitdáluska munno háldui. Dan rájes álgen eanadoallin. - Nuora rabasvuođain vulgen davás deavdit geatnegasvuođa iežan boahtteáiggi oainnuid hárrái. - Áhči ráhkisvuođain máhccen fas lulás deavdit geatnegasvuođa iežan mánnásan. - Albmá rávisvuođain guđđen skuvlla deavdit geatnegasvuođa eatnamii, ádjáide ja árbevieruide main ledjen šaddan. ¶
Ain jurddašan dál go dalle: Servodaga ráidalasat bajit virggiide leat vulosoivviid biddjon, galggašedje áinnas mannat departemeanttas, bagadeaddjivirggiin ja kántuvrrain bajás skuvlalatnjii ja návetreŋkui. Bargu plánaiguin ja oahpponeavvuiguin lei dieđusge deaŧalaš, ja alccesan goargun lea somá oaidnit iehčan nama girjjiid olggožiin, muhto deaŧaleamos barggu dahken ovttas Birehiin, Ivváriin, Ánne Kirsttiin, Lássiin ja eará mánáiguin Skuvvanváris. Jos ležžet eallimin, de soapmásat dáidet leat áhkut dahje ádját. Dalle leat ožžon ođđa miellagiddevaš hástalusa iežaset eallimii. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Bjørn Aarseth lei oahpaheaddji ja rektor Kárášjogas 1949-73. Son riegádii Guovdageainnus 1926:s, bajásšattai doppe ja Čáhcesullos. Son barggai geaidnodoaimmahagas ja militearas ovdalgo čađahii oahpaheaddjiskuvlla. Maŋŋá son lea váldán lasseoahpu sámegielas, historjjás, pedagogihkas ja etnologiijas. 1973’ rájes son barggai Romssa Museas, 1982:s gitta 1993’ rádjái jođihii son Norgga Álbmotmusea sámi ossodaga Oslos. Dasa lassin lea son oahpahan Romssa ja Oslo universitehtain, ja eanandoalloallaskuvllas. Son lea čállán lohkameahttun čállosiid sámi historjjás ja sus leat leamaš ollu luohttámušdoaimmat. ¶
Artihkal maid dás almmuhat, lea logaldallan maid son doalai internáhttakonfereanssas maid Stáhta Oahpahuskantuvra Finnmárkkus lágidii Guovdageainnus 1999:s. Dát lea vuosttažettiin ođđasithuksenáiggi birra maŋŋá 1945 ja 1960-lohkui, ja eanaš Kárášjoga birra. ¶
"Skuvllaid eai váillat veahášge Finnmárkkus" , čálii Rode 1934:s, "muhto makkárat leat skuvllat ja makkárat leat oahpaheaddjit? Juohke darfegoađášlágan, goahti muohtaduoddaris ferte dohkket skuvlan; dás galget nuorat, čohkkut dahje veallut duorggaid alde buolli árrandola ovddas vuostáiváldit oahpahusa olbmáin, geain alddiset lei unnán máhttu. 1834:s ledje njeallje bistevaš skuvlla Oarje-Finnmárkkus, ja dát ledje buot oalle ođđasat. Okta lei Hámmarfeastta gávpeguovddážis ja golbma eará fas Álttá-Dálbmeluovtta báhpasuohkanis, namalassii okta Gávvuona veaikeruvkki lahka, nubbi Joganjálmmis ja goalmmát Dálbmeluovttas. Juohke mánná oaččui guokte ja eanemusat golbma mánu oahpahusa jagis. Muđui ledje johtti oahpaheaddjit, muhto eai doarvái. Eanaš suohkaniin ledje dušše okta dahje guokte oahpaheaddji. Eanaš mánát ožžo dušše moatti beaivásaš oahpahusa jahkásaččat, ja dát lei dábálaččat oalle heittot. Ledje gal geahččalan, vaikko unnán lihkostuvve, ásahit smávva skuvlastobožiid, gos johtti oahpaheaddji ja skuvliiohcaleaddji nuorat sáhtte gávnnadit moadde vahkku ain háválassii. Nuoraid oahpahus lei eanaš duvdiluvvon váhnemiid háldui; dat geat ieža eai máhttán oppanassiige lohkat girjjiid. Mánát, go ledje ollen rihppaskuvlla ahkái, máhtte unnán dahje eai lean oahppan maidige. Sii máhtte áddekeahttá bajillohkat logi báhkkoma ja Áhččámet, go álge rihppaskuvlii; jos muhtimat máhtte veaháš eanet, de ledje báicca eatnašat dan dilis ahte eai máhttán eai stávetge. Báhppa fertii dávjá konfirmeret sin dáiguin unnán dieđuigun mat sis ledje, go buot vásáhusat čájehedje ahte dáid geaid čulddii, sii bohte fas maŋit jagi ja dalle ledje vel čuorbbit." ¶
1860’ skuvlaláhka buoridii álbmotskuvlla albmaláhkai, muhto dalle gal vuos váikkuhii dat unnán Finnmárkku boaittobeale guovlluide. Raporttas Guovdageainnus 1877:s dieđihuvvo ahte dušše sullii 1/3 skuvllageatnegahtton ohppiin bohte oahpahussii. Johttiskuvllat eai nákcen dange unnánaš oahpu addit nuoraide maid láhka gáibidii. Váldoággan heajos skuvllaboahtimii lei, skuvllastivrra ovdaolbmo mielde, váivvádus sáddet mánáid priváhta olbmuid lusa skuvllaáiggis. Stuorát konfereansa Oslos 1899:s gávnnahii ahte internáhttadoaibma ferte leat buoremus čoavddus boaittobeale mánáide ja johttisápmelaččaide. ¶
Vaikko internáhtat galge leat dárogiela ja dáža kultuvrra nannenásahusat, fertii muhtumin váldit sámiid eallinlági vuhtii. Sis-Finnmárkku internáhtain ledje sierra suidnenlanjat. Dát govva lea Guovdageainnu internáhtas áigodagas 1935-40. ¶
(Gáldu: Muitalusat ja dáhpáhusat Guovdageainnus 8) ¶
Internáhttadoaibma ii leat leamaš dakkár mii gávdnui dušše Finnmárkkus ja boaittobeale giliin. "Sánddatlovttat" Nordlánddas ja Romssas gos mánát orro skuvllastobu bajábealde, ledje dábálaččat gitta 1900-lohkui. Guollekássa ja buđetseahkka čuovui mánáid mielde "internáhttii" . Juohke bearaš fertii ieš omardit biepmuid, ja koahkkanieidda bargun lei vuoššat mállása. Eanaš internáhtat ledje gieldda hálddus, ja maiddái Finnmárkku rittus ledje muhtun gieldda internáhtat. Dát lei masa geafes-Norggas lei várri dalle, ja mánáidpsykologiija fágan lei ain álgodásis. Gielddat hoahpuhedje stáhta váldit badjelasas internáhttadoaimma. Olbmot jáhkke ahte stáhtainternáhtain lei buoret dássi, muhto dat guhkin eret duhtadedje dáláš gáibádusaid. Dási ferte árvvoštallat daláš gáibádusaid ektui, ja internáhtat ledje buorebut go priváhta olbmuid luhtte orrut. ¶
Sámeskuvlii Haviikkas (Namsosa lahka) bohte sápmelaččat lullisámiguovlluin. Dan jođihii Norgga Sámemiššuvdnasearvi. Oahpaheaddji Bjørn Arnfinn Devik lea čállán váldofágadutkosa skuvlla birra. Dán girjji vuođul ja ságastallamiiguin lullisámiin lea munnje báhcán millii ahte internáhttadoaibma ii lean gal alla dásis, muhto internáhttaskuvlii dattetge bohte viššalit lullisámi bearrašat. Skuvlla jođiheapmái ledje ruđaid čoaggán, ja fertejedje seastit juohke láhkai. Ovddeš oahppit ledje buohkat ovttamielas das ahte skuvla lei sosiálalaš čoaggananbáikin lullisámiide. Dát šattai maiddái lullisámi organisašuvdnabarggu vuolggabáikin. Dáppe sii sáhtte deaivvadit. Sámeskuvla šattai oktasaš deaivvadanbáikin hárvelohkosaš ja háddjanan lullisámi minoritehtii geaid ruovttut ledje Femundmárkkus gitta Davvi-Rátnui, - badjel 1000 km guhkkosaš guovlu. Sihke ohppiide ja váhnemiidda lei skuvla sosiálalaš, oktasaš báiki, gos sii sáhtte digaštallat maiddái eará áššiid mat sidjiide ledje gullevaččat. ¶
Norgga sámiid álgoorganiserema rahčamušat álggahuvvojedje Haviika-skuvllas. Dán skuvllas ledje jahkásaččat sullii 20 oahppi geat iešdáhtolaččat bohte deike, ja buohkat ledje lullisámit. Sámegillii ii gal oahpahuvvon, ee. go váillui oktasaš lullisámi čállinvuohki ja sámegiela oahpaheaddjit. Muhto oahppit besse sámi gárvvuid geavahit ja hállat sámegiela skuvlabirrasis, giliskuvllain dovde máŋga lullisámi máná ahte sin olgguštedje ja sosiálalaččat hávvádahtte. Lars Danielsen, Norgga Boazosápmelaččaid Riikkasearvvi vuosttaš ovdaolmmoš, dajai munnje giliskuvlla birra ná: "Mun doppe ledjen unnit árvosaš go beana" . Sihke son ja su viellja Paul Danielsen, gii lei ovdaolmmoš vieljas maŋis, vácciiga osiid skuvlla Haviikkas. Maiddái máŋga eará stivralahtu organisašuvnna 12 vuosttaš jagi ledje leamaš oahppin Haviikka sámeskuvllas. ¶
Boazosápmelaččaid riikkačoahkkin Romssas 1948:s , mii maiddái lei organisašuvnna vuođđudančoahkkin, geavahii oalle ollu áiggi guorahallat boazosápmelaččaid skuvlaáššiid. Lullisámit gáibidedje internáhttaskuvlla man stáhta jođihii. Dán gáibádusa boađus lei ahte Gaska-Norgga sámeskuvla ásahuvvui Aarbortii 1951:s. Maŋŋá ásahuvvui maiddái sámeskuvla internáhtain Snåasii Davvi-Trøndelágii. 1970-1980 jagiid ásahedje maiddái sámi kulturguovddážiid dáid skuvllaid olis, ja maid stáhta ja fylkkagielda ruhtadedje. Kárášjoga sápmelaččat gáibidedje dán riikkačoahkkimis stáhtainternáhta hukset skuvlamánáidasaset. Sii eai lean duhtavaččat priváhta olbmuid luhtte orrumiin ja háliidedje skuvlainternáhta nugo lei leamaš Guovdageainnus ja Buolbmágis. Kárášjogas lei dađistaga šaddan dáhpin ahte eatnit skuvlamánáideasetguin orro smávva barttažiin márkana lahka skuvlaáigodagas. Daddjui ahte badjeolbmuid guođohanbarttain bihtáidlohkan ja jeavddalaš skuvlavázzin ii lihkostuvvan. Dáin barttain eai čuvvon skuvlla jándorritmma. Ja muđui dán čoahkkimis badjesápmelaččat dorjo eanet sámi hábmejuvvon oahpahusa. Dát lei vissa áidna áibbas positiivvalaš gulaskuddancealkámuš 1948’ Ovttastahttinlávdegoddi (Samordningsnemnda) árvalussii sámi skuvladilálašvuođaid birra. Ollu eará maŋŋá dollojuvvon boazosápmelaččaid riikkačoahkkimiin leat skuvladilálašvuođat leamaš áššin. ¶
Eiseválddiid bealis lea daddjon ahte 1940:s lei skuvlalágideapmi Finnmárkkus buoret go Akershusa fylkkas. 1944:s eanaš skuvllat ja internáhtat boldojuvvojedje go duiskalaččat guđđe guovllu. Ja de lei álgit fas álggus, bráhkáin ja eará gaskaboddosaš lanjain dahje báhcán ja mieskan ja bombejuvvon skuvlavisttiin. ¶
Mun álgen internáhttaoahpaheaddjin 1949:s Kárášjohkii ja ledjen man nu láhkai oktavuođas internáhttaohppiin dán 22 jagi maid ledjen skuvllas, ja belohahkii maiddái maŋŋá. Vuosttaš kursa maid ođđa oahpaheaddjit čađahedje, lei sámegiela eahketkursa. Muhtun oahpaheddjiide dát kursa lei sámegiela gelbbolašvuođa lokten man maŋŋá sáhtte dán gealbbu geavahit skuvla- ja internáhttadilálašvuođas. ¶
Mu dárkileamos muittut internáhttaskuvllas leat dán áigodagas; 10 vuosttaš jagi álbmot- ja joatkkaskuvlla (framhaldskuvlla) oahpaheaddjin, ja muhtin áigodagaid internáhttahoavdan, 12 maŋimus jagi nuoraidskuvlla jođiheaddjin ja eanaš oahppit orro internáhtas. Mun dása lasihan ahte mu iežan álgojagiid ja maiddái skuvlajagiid mun orron Guovdageainnu internáhttaskuvllas go min bearaš orui hoavdaásodatoasis. Mun dan áigge ii smiehttan nu ollu internáhttadilis go munnje lei dat dábálaš dilli, muhto dieđusge muittán ollu dáhpáhusaid. ¶
Mánáid bidjat internáhttaskuvlii ledje bearrašeallimii garra sosiálalaš meassamat, vaikko eaktodáhtolaččat válljejedje ahte galgego mánát orrut internáhtas. Internáhtta lei fálaldat, ja njuolggadusaid mielde galge váhnemat geain lei várri, máksit mánáid fuolaheamis. Dát vissa dáhpáhuvai nu ahte gielda mávssii geafes bearrašiid mánáid ovddas ja stáhta juolludii doarjaga ráddjejuvvon mávssekeahtes sajiid ovddas. Dávjá váhnemat mákse luonddubuktagiiguin. 1912:s čállá Finnmárkku skuvlladirektevrra: "Olbmot leat leamaš dilssit buktit bierggu máksun mánáideaset dikšumis." Gielda ja stáhta nággiiga gaskaneaset goabbá galggai máksit orrungoluid. 1936:s válddii stáhta badjelasas dáid goluid, muhto gielda galggai máksit elrávnnji, lieggasa ja klássalanjaid buhtisin doallama. Ruoŧas leat digaštallan galgetgo doallat oasi mánáidoajus internáhttajođiheami máksimii. Eiseválddit gesse ruovttoluotta dán gáibádusa. Norggas eai leat dán ášši oppanassiige lokten. ¶
Dábálaš vuogi mielde lei internáhtain stuora latnja bártniide ja nubbi fas nieiddaide. Sáhtii šaddat ollu rigeren lanjain, muhto go dáloeamit iđii uksaráigii, de jávohuvve. ¶
(Inger Seierstad sárgun, girjjis Boahtte-áigge-bárdni ja Stuora-Ovllá) ¶
1947:s gitta 1952 rádjái orro sullii 70 máná Kárášjoga Guosseviesu nuppi gearddis. Guosseviessu lei unnit dalle go dál lea, ođđa oasi huksejedje sulii 1970:s. Nuppi gearddis ledje máŋga smávva lanja goappat bealde feaskára. Feaskára gežiin ledje guokte stuorit oađđenlanja. Dáppe dábálaččat ođđe guovttis bálddalagaid, dávjá oappážagat dahje vieljažagat. Dálueamidis lei maiddái smávva latnja dán gearddis. Vuosttaš gearddis ledje guokte "klássalanja" , namalassii biisestoboš ja resepšuvdna feaskáris. Kealláris ledje maiddái guokte klássalanja mat dáláš mearrádusaid mielde eai várra livčče lean dohkálaččat oahpahuslatnjan. Vuosttaš gearddis lei oahpaheaddji orrunlatnja ja guokte lanja biiggáide. Biiggáid oasis galge šiehtadusa mielde várrejuvvot 12 seaŋgga duottarstohpoatnui skuvlainternáhta doaimmahettiin. ¶
Boaittobeale giliid ja muhtumin maiddái lahkamárkana dálumánát vázze internáhttaskuvlla čakčamánus skábmamánnui, ja beassážiin miessemánu lohppii. ¶
Badjemánát orro internáhtas skábmamánus beassážiidda, oanehis juovlaluomus gal ledje. Máŋggas, geain lei stohpu giliguovddáža lahkosis háliidedje mánáid internáhttii. Nu dahke sihke dálonat ja badjeolbmot. Dálut eai lean nu ráhpadat ođđasishuksenáigge. Gaskaboddosaš dálut ledje gáržžit ja bihtáidbargamat bázahalle. Internáhttaoahpaheaddjit bearráigehčče mánáid bihtáidbargamiid diibmu 17.00’ rájes gitta 19.00´ rádjái, ja dávjá sii maiddái servvoštalle singuin asttuáiggis. ¶
Go skuvla nogai sullii geassemánu 1. beaivve, de barge internáhttaoahpaheaddjit ijat beaivái láhkket ohppiid bevddiid, oljet láhttiid ja rádjat buot skuvlastohpogálvvuid ja dávviriid keallirlatnjii. De sáhtii Nord-Norsk Hotelldrift (Davvi-Norgga Hotealladoaibma) badjelasasváldit dálu ja jođihit guosseviesu golbma geassemánu. Erenoamáš muitu lei ahte galggai váruhit olles áigge ahte petromávssain bisui čuovga. Guosseviesus lei aggregáhta mii attii čuovgga lanjaide ja jurahii oljoliggenmášiinna. Muhto gaskkohagaid, ja erenoamážit dalle go lei buolaš, de aggregáhta billánii. Muhto skuvlla ja internáhttadoaimmahan fertii jođihit. Mii liggiimet garrasit biisiin mii lei áidna klássalanjas. Eará lanjain petromáksa attii sihke čuovgga ja lieggasa. Dát dávjá suovastišgohte ja dalle fertii buhtistit ja pumpet. Mun muittán ahte mun máŋgii ijas fertejin lihkkat deavdit parafiinna petromávssaide ja pumpet daid. Orron "juhkaluvvan parafiidnahájain" . ¶
Vaikko internáhtas lei nu nákkis, ja skuvlavahkkut ledje guhkit, de ii oktage váidalan. Juohke beaivve ledje guhtta skuvladiimmu guhtta beaivvi vahkkus, ja vihtta eahketbeaivve lágiduvvojedje bihtáidlohkamat. ¶
Measta buohkat geat vázze internáhttaskuvlaortnega, vuostáiválde internáhta fálaldaga. Lagasbirasorrut maiddái gáibidedje oažžut mánáideaset internáhttaskuvlii. Internáhta biepmut ledje várra apmasat muhtumiidda. "Lávvardatsuohkat" lei riidoášši. Muhtumat liikojedje suohkadii, ja earát fas oaivvildedje ahte dat ii leat olbmoborramuš. Duosttan dadjat ahte eanaš ruovttut ledje duhtavaččat go lei internáhttafálaldat, ja sin mielas lei buorre veahkkin nákkisvuođas. ¶
Muhtumin váhnemat muitaledje mo lei skuvlavázzin ovdalgo internáhttaskuvla doaibmagođii. Muhtumat válljejedje vázzit beanagullama skuvlii nuppi guvlui. Earát fas orro olbmuid luhtte, ja sin mielas lei dát hui givssálaš. Muhtun nissonolmmoš muitalii ahte go son lei 8-jahkásaš ja fertii orrut olbmuid luhtte, de fertii ieš láibut iežas jáffuiguin, ja oađđit láhttis galbma viesus. Go su nuorat oarbinat fárrejedje dáid olbmuid lusa, de fertii son ráhkadit borramušaid ja doalahit biktasiid ortnegis maiddái sidjiide. Muhtumin soittii leat buoret dilli, muhto leat han siige geain lea leamaš heajos dilli, geat muitalit dan birra. ¶
Stuorranieiddat láhče beavddi boradansálas. Sin ledje juohkán bargojoavkkuide, ja vurrolagaid sii basse láhttiid ja távvaliid klássalanjain. Ledje ollusat geat juogadedje dáid bargguid. Stuorragánddat vižže mielkki spánnjain boandadáluin lahkosis. Meieriijat ja buvddat vuovdigohte mielkki easka maŋŋá. Boandadáluin mat ledje guhkkelis eret, boanda vuoji buvttii mielkki internáhttii. Ii oktage váidalan ahte ohppiid geavahedje dákkár bargguide. Dát barggahanvierru čuovui ovddeš internáhtain, ja orui vuoigat ahte stuorra mánát oassádálle dálubargguin ja sullasaš bargguin go orro nuvttá. Sii ledje hárjánan bargat ruovttus. Dát barggaheapmi internáhtas lei vissa lága vuostá, muhto dan mii eat diehtán dan áigge. ¶
Guovdageainnus muittán ahte roagga gándajienat eahketbeaivve huike: "Muorravissui, muorravissui!" . Stuorra gánddat ledje muorraguoddinjoavkkuide juogaduvvon, ja ledje iežaset ovdaolbmot geat garrasit ádje vuolibuččaideaset muorravissui. Dilli lei nu ahte sihke gievkkanuvdna, klássalanjaid, oađđensálaid ja eará orrunlanjaid uvnnat ledje liggejuvvon soahkemuoraiguin. Muoraid bukte internáhttii herggiiguin, ja dát lei lassesisaboahtu máŋgga smávvadálolažžii. Gilioriginála gii maiddái lei gilimusihkkár (geasanas), sahái muoraid giehtasaháin, ja gánddat gudde muoraid sisa. Jos muittán riekta, de nohke dát barggut maŋŋágo skuvla ja internáhtta fárrehuvvui bissovaš ja ođđaáigásaš vissui. ¶
Dalle lei guosseviessu boaittobeale márkana ja meahcci lea dastán. Badjemánát asttuáiggis, ja maiddái bottuin, bohccostalle. Sii dahkaludde ja dáhpádedje ealuid, johtimiid, njorostemiid jna. Maiddái dálumánát geat vázze skuvlla giđđat ja čakčat, ledje viššalat leat meahcis iežaset bargguide. Go internáhttaskuvlla fárrehedje vulos áidojuvvon skuvlašilljui gos maiddái nubbi skuvla lei, de jávkagohte mihtilmas sámi doaimmat bottuin. ¶
Sámegiela geavahedje oahppit gaskaneaset, ja internáhttabargit maiddái muhtumat hálle sámegiela. Muhtun mánát geat eai lean hárjánan sámegiela hállat, čehppo dađistaga sámegiela geavaheamis. Lei dušše skuvladiimmuin ahte dárogiella lei váldogiella, ja sámegiella geavahuvvui veahkkegiellan. Mu mánnávuođas Guovdageainnus muittán ahte duhkoraddangiella lei sámegiella dálvet, maiddái dan moatti dárogielat máná gaskkas. Internáhttaskuvla duođai nannii sámegiela dili. ¶
Juige gal ollu internáhttabirrasis. Sii geat máhtte dušše moadde luođi, ohppe máŋga ođđa luođi internáhtas orodettiin. Ollu čuojahedje "Bongoláikka" , ovttastreaŋggat čuojanasa. Juoigan ii lean gildojuvvon, muhto unnit mánáid dihtii geat dárbbašedje eanet oađđit, fertii leat jaskat maŋŋá nohkkanáigge. Vuollegis juoigan gullui gal maŋŋelaš dán áiggege. ¶
Mánáid sosiáliseren geat muđui unnán oaidnaledje: ¶
Badjemánát: Muhtumat johte giđđat gitta Čorgašii Nuorta-Finnmárkui dahje njárgii mii lea Deanuvuona ja Lágesvuona gaskkas, ja muhtumat stuorra njárgii mii lei Lágesvuona ja Porsáŋggu gaskkas (Kárášjoga nuorttabeallái). Oalle ollu bearrašat johte Porsáŋggu oarjjabeallái, ja Máhkarávjui ja oarjegáissáide. Sis lei muđui geasset unnán oktavuohta. Internáhttaskuvllas sii oahpásmuvve buot orohagaid mánáiguin. ¶
Boaittobeale mánát: Guhkkelis boaittobeale orru mánát bohte Gárdima ja Mollešjoga, Šuoššjávrri ja Iešjohleagi duoddarstobuin, Kárášjoga leagis, Deanu leagis ja Anárjoga leagis. Sis lei unnán dahje ii makkárge oktavuohta earáiguin earretgo internáhttaorodettiin, vaikko máŋggas sis ledje fulkkežagat. ¶
Nugo oalle máŋgga eará gilisge, de leat Kárášjogasge leamaš sogat geat árbevirolaččat leat leamaš vuostálagaid. Mánát iešguđetge sogas internáhtas deaivvadedje ja ovttasbargodilálašvuođaid bokte várra lahkanedje guhtet guimmiideaset. ¶
Áidnamánnái dahje mánnajoavkku boarráseamos mánnái fertii leat "garra dilli" fárret internáhttii. Ii lean gal mihkkege heahtediliid, muhto lei čielggas ahte muhtumat dovde dorvvohisvuođa ja dovde okto báhcán. Dávjá muhtun sin fulkkiin lei várjaleaddji, doarjjan sidjiide. Sii veahkehedje gápmagiid suidnet ja biktasiid čavddisin doallat, ja várjaledje sin givssideddjiid vuostá. ¶
Maŋŋá lean ollu smiehttan ahte livččii berren leat kuráhtor internáhttamánáide, ja erenoamážit bearraša álgománnái gii internáhttii fárrii. Mánáin lea dárbu ollesolbmuin oktavuođa doalahit, ja muhtin eadni dahje áhkku livččii berren oažžut bargun fitnat moddii vahkkus hálešteamen mánáiguin, vaikko ii lean makkárge erenoamáš earán. Mun muittán boaresbártni gii lei fuolki oalle ollu mánáide ja ristáhčči muhtumiidda. Son lávii fitnat internáhtas hálešteamen mánáiguin ja namahalai sin sámi sohkanamahusaiguin (iežas ektui). Son lei čeahppi dárogielas ja váhnemat geavahedje su dávjá dulkan. Sus lei maiddái buorre oktavuohta oahpaheddjiiguin ja internáhttabargiiguin, ja son doaimmai measta bálkkákeahtes kuráhtorin. ¶
Internáhttadoaimma vuosttaš jagiid ii lean makkárge ruovttumátkeortnet. Váhnemat dolvo mánáid skuvlii ja vižže fas sin go skuvlavuorru nogai. Nu guhká go lei 6-beaivásaš skuvlavahkku, de lei váttis ollet ruovttus fitnat basiid. Go skuvlaáigodat guhkiduvvui ja sierra skuvlaviesut huksejuvvojedje, de lei vejolaš lágidit guhkesbasiid ja ruovttumátkki. Muhto eanaš mánát orro sajiin gosa eai lean birrajagegeainnut dahje ruvttobiillat eai mannan. Go eanet geainnuid ráhkadedje, de sáhtiimet ordnet ruovttumátkkiid bussiin eanaš ohppiide. Jos ii lean vejolaš váhnemiid lusa vuolgit, de muhtumat geavahedje liibba gallestallat fulkkiid. ¶
Skuvlainternáhtta doaimmai sosiálalaš oktavuođadoallin. Dávjá váhnemat eai dušše gallestallan mánáid, muhto oahpaheaddji, ee. lei earánin oažžut dulkot eiseválddiid breavaid ja oažžut veahki vástidit dáid. Sosiálkuráhtorat eai gávdnon gilis ovdalgo 1960-logus. Internáhta váhnenčoahkkimiidda bohte ollu váhnemat, ollu eanet go lágiduvvon biirečoahkkimiidda maidda bohte váhnemat geat orro skuvlla lahkosis. Internáhta váhnenčoahkkimat ledje sosiálalaš dáhpáhusat guossohemiin, ja olbmot aste háleštit oahpaheddjiiguin ja guhtet guimmiideasetguin. ¶
Lei oalle dábálaš ahte váhnemat gallededje oahpaheddjiid ruovttus, ja oalle dávjá oahpaheddjiid geaiguin sáhtte sámegiela hállat. Lei lunddolaš ahte internáhttaoahpaheaddjit buoremusat dovde boaittobeale bearrašiid ja johttisámebearrašiid geain ledje mánát internáhtas. Mun duosttan čuoččuhit ahte oktavuohta váhnemiid ja oahpaheddjiid gaskkas lei erenoamáš buorre. ¶
Vaikko mánáin lei doarvái bargu skuvllas ja bihtáidbargamiin beaivvi mielde, de berre liikká dál maŋŋá fuomášuhttit ahte máŋggaid jagiid ii lean makkárge lágiduvvon asttuáigefálaldat mánáide. Ovdamearkka dihtii ii gávdnon radio internáhtas. Nieiddat liikojedje guldalit sávaldatkonseartta ja mánáidbottu. Gánddat liikojedje fas falástallandáhpáhusaid čuovvut nugo skeittásteami ja čuoigama radios bájuhit. Lei duođai healbadeapmi oahpaheddjiid ja jođiiheddjiid bealis go eai gáibidan juolludeaddji eiseválddiid oastit radioapparáhtaid internáhttii. Ollu jagiid mielde lei dáhpin šaddan ahte stuorra gánddat bohte min geahčái lávvardaga ja sotnabeaivve go radios ledje sáddagat skeittástan- ja čuoigangilvvuin. Go ledje menddo unnán stuolut, de vealládedje láhttis ja čálle vuorroáiggiid skeittásteamis ja meattildanáiggiid čuoigiide ja njuikemis guhkkodaga. ¶
Dát lei mielamiel guldaleapmi ja čállinhárjáneapmi, ja lei maiddái vuohki dárogiela oahppat. Gánddat hállagohte "reportášagiela" beaivválašságastettiin. Viimmat oaččuimet Norges Lærerinneforbund-nammasaš searvvis radio mii galggai leat internáhttastobus. Muhto dát gánddat geat nu áŋgirit guldaledje gilvvohallamiid ain bohte min geahčái, go unnit mánát nu ridje internáhttastobus. ¶
Maiddái nieiddat guovlladedje min geahčen basiid. Sii liikojedje buoremusat čuožžut gievkkanuksagaskkas ja geahččat go mu eamit barggai. Mun dán dulkojin ahte sis lei dárbu ollesolbmuin servvoštallat. ¶
Moanat jagiid maŋŋá álggaheimmet buđaldandiimmuid lágideami ohppiide, ee. giehtaduodjedoaimmaid. Nieiddat ávuin serve muorraduoji buđaldeapmái ja doppe ohppe geavahit reaidduid mat dábálaččat ledje olbmáide jurddašuvvon. Oalle oanehis áiggis vásiheimmet ahte sii fargga ledje seamma čeahpit go gánddat muorraduojis. Maŋŋá go sirddiimet ođđa skuvlalanjaide, de ledje maiddái skuvlagirjerájus ja álbmotgirjerájus rahpasat eahkedis ohppiide. Mii doalaimet maiddái oanehis "kurssaid" mo girjerádjosa vuogádaga hálddašit. ¶
Sihke servvoštallan mánáiguin ja oktavuohta váhnemiiguin dagahii ealaskas sosiálalaš doaibmama. Muhto jagiid mielde dát sáhtii maiddái loaktit olbmo ja dagahii ahte ii lean vejolaš konsentreret skuvlafágaide ja eará báikkálašservodaga bargguide. 12 jagi maŋŋá mii fárriimet iežamet stohpui kilomehtar beale eret internáhtas. Ain lei mis buorre oktavuohta internáhttabirrasiin ja váhnemiiguin, muhto mis ii lean šat giksin ahte álo ledje nu ollusat min geahčen ja dál lokten buorebut oahpaheaddji ja jođiheaddji fágalaš beliin. ¶
Nugo dii vissásit diehtibehtet de gávdnojit máŋggalágan viessohoaiddárat, ee. dat geat nugo Alexander Kielland dološ gáhttafávtta govahallamis Stavangeris, "geain ledje iežaset sihkkaris čiehkádansajit maid hárve guđđe" ; Muhto mun doaivvun ahte eatnašat dis maiddái dovdabehtet veahkkás buotmáhttiolbmo. Dalle ledje unnán teknihkalaš bálvaleaddji olbmot gilis, ja gieldda teknihkalaš ossodat lei unnán ovdánan. Giliolbmuide lei ávkkálaš ahte gávdnui dáhtolaš ja roahkkadis viessohoaiddár geas lei teknihkalaš máhttu ja vásáhus. Kránnjáskuvllas Sámi álbmotallaskuvllas ledje ee. maiddái vuohkkás oahpaheaddjit ja divohat mii maiddái lei buorrin olbmuide olggobeale skuvlabirrasiid. ¶
Oalle dávjá lea mus oktavuohta ovddeš internáhttaohppiiguin, ee. searvedoaimmaid bokte. Østlánddas gos mun lean orron moanaid jagiid lea mis Kárášjogasearvi mii dávjá doallá čoahkkimiid ja riemuid. Mun lean vuohttán ahte sii hui mielas háliidit ahte sin ovddeš oahpaheaddjit bohtet. Máŋggas sis bohtet boaittobeale giliin Finnmárkkuduoddaris. Liikká orrot sii bures birgemin stuorát ja olmmošvallji birrasiin. Muhtumin mun geahččalan hálešteapmái jearaldaga ahte dovdet go bahčavuođa go leat vázzán internáhttaskuvlla ja go leat ožžon váilevaš fálaldaga skuvllas álgojagiid maŋŋá soađi. Mun in leat ožžon makkárge bahča reakšuvnnaid, muhto nu han várra lea ahte olmmoš muitá somás vásáhusaid skuvlaáiggis ja vajálduhttá unohasvuođaid. ¶
Internáhtta ii sáhte leat ruovttu sajis, muhto álgojagiid soađi maŋŋá lei olbmuin gárži ruovttuin ja ovttahat biebmu. Guoros ja galbma viessu, go váhnemat leat siiddas boazodilis, ii leat gal guoimmuheaddji ruoktu. ¶
Internáhttaeallin ii lean gal sávahahtti dilálašvuohta, muhto mii lei molssaeaktun geografiijain ja dálkkádagain mii mis lea, ja heajos johtolatvejolašvuođaiguin gitta 1970-logu loahpageahčái? ¶
Njálmmálaš gáldut: Ságastallamat ovddeš internáhttaohppiiguin. Iežan muittut ja dárkostusat. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
1950-logu álggus lei Ivar Skotte daid hárvenaš olbmuid gaskkas geain lei iežas biila. (Gova lea Ivar Skotte luoikan) ¶
Ivar Skotte lei áigodagas 1951 - 1953 oahpaheaddjin Buolbmát skuvllas daláš Buolbmát gielddas, dál oassin Deanu gielddas. Son riegádii Lesjas, Oppland fylkkas 1927:s, čađahii artiuma Moldes 1948:s ja oahpaheaddji loahppageahččaleami Voldas 1951:s. ¶
Maŋŋá go guđii Buolbmága, lea son joatkkaoahpu čađahan lášmmohallamis, pedagogihkas, eŋgelasgielas ja eanadoalus. Son lea bargan vuođđoskuvllas Skienis ja Fronas Gudbrandsdalenis. ¶
Mun gergehin studeantalinnjá Volda oahpaheaddjiskuvllas giđđat 1951. Maŋimus jahkebealis lei ollu sáhka das ahte gosa mii háliideimmet ohcat barggu. 14 jagi skuvlavázzima maŋŋá mii leimmet hui áŋgirat bargagoahtit - ja dinet ruđa. Mun ledjen áibbas vissis gos mun háliidin bargagoahtit - riikka davimus oasis, Finnmárkkus. Mun ledjen lohkan oalle ollu eváhku ja riikkaoasi boaldima birra mii dáhpáhuvai čakčat ja dálvet 1944. ¶
Suoidnemánu loahpas čuojahedje Buolbmát skuvlaeiseválddit jearran dihtii ahte válddášin go olles oahpaheaddjivirggi lassin maiddái internáhttahoavdda virggi. Mun dasa mieđihin dallán. Dasto jerre ahte ingo mun boađáše dan mađe buorre áiggis ahte ovddit internáhttahoavda sáhtášii mu oahpistit praktihkalaš doaimmaide. Nu de geavai ahte mun moadde beaivvi maŋŋil jovden Buolbmát internáhttii. Dohko ii lean nu álki johtit. Ii lean geaidnu gitta gillái, nu ahte maŋimus 15 kilomehtera johten johkafanassáhtuin. Dán sáhtus fuomášin vuosttaš háve giellaváttisvuođaid. Fanassáhttolaš máhtii hui unnán dárogiela, go čábbát dajan. ¶
Gánddat ja nieiddat čuoigame. ¶
(Govat: Ivar Skotte) ¶
Gánddat: Idar Sørgård, ?, ?, Erling Pettersen, ?,?. Nieiddat: Margit Alette Somby (Anti), Eli Rajala, ?, Marit Johansen, Randi Bertram (Helander), Aslaug Varsi, Eila Andersen. (Muital midjiide jus dieđát eará namaid.) ¶
Internáhttá lei čalbmáičuohcci visti. Dat lei boaddidis golmma geardásaš ráhkadus alla geađgejulggiin mii bures dihttui guovllus. Visti gárvvistuvvui 1938:s ja dat lei ceavzán sihke soađi ja boaldima 1944:s. Gilis ii lean elrávdnji, muhto internáhtas lei sierra čuovgamohtor man gohčodedje Sakkeusin. Manin, dan gal in dieđe. Mohtora nuppi lanjas ledje akkumuláhtorat. Vuogádat lei nu ahte čuovgamohtor galggai báhttera gealdit. Go lei geldojuvvon, de galggai mis leat doarvái čuovga skuvlalanjaide, oađđenlanjaide ja muđui buot lanjaide visttis, muhto ii vuoššamii ja liggemii. Mun johtilit fuomášin ahte Sakkeusa ja akkumuláhtoriid dikšun lei váldooassi internáhttahoavdda barggus. Rusttet lei boarrásut go 15 jagi, ja oalle gollan. Eanet ruđa dasa ii galgan golahit, go gilli vuorddašii elrávnnji. Fápmolágádus lei juo álggahan stoalpoceggema sihke allagealddu ja rávdnjejuogadeami várás. Internáhtas lei guovddášliggenrusttet, man sáhtii ligget sihke muoraiguin ja koksain. Go muoraiguin liggiimet, de fertejin oktii ijas lihkkat uvdnii muoraid coggat, muđui lei unnán lieggačáhci iđđedis, ja oađđenlanjat ja klássalanjat ledje galbmasat. Koksaid bukte go jiekŋa Deanus lei doarvái nanus. ¶
Murremii ja eará bargguide mat sáhtte leat váralaččat, mii láigoheimmet kránnjáid. Ohppiid ovddasvástádus lei bardit muoraid ja váruhit ahte álo ledje doarvái muorat gievkkanis ja liggenlanjas. Mun gal in dál muitte ahte ledjego makkárge váttisvuođat dáinna bargguin. Dego earáge ruovttuin, de lei lunddolaš ahte mánát veahkehedje dárbbašlaš bargguin. Dása ledjen gal mun ruovttus hárjánan dálus mas mun bajásšadden. ¶
Skuvlaruvttu lei lágiduvvon guđa vahkkosaš áigodagaide. Min gávcci luohká leimmet juohkán guovtti jovkui. Dan botta go nubbi joavku lei ruovttus guhtta vahkku, de lei nubbi skuvllas. Nuppi vuoru de molso. Dát lei sullii seammalágan go boaittobealskuvlaortnet mas oahppit vázze juohke nuppi beaivvi. Mii leimmet njeallje oahpaheaddji olles virggis. Mun ledjen áidna geas lei pedagogalaš oahppu. Internáhtas lei dálueamit ja guokte biiggá. Nubbi biigá lei gili sámenieida. Sus mun jerren ráđi go mun iežan barggus deaivvadin sámegiel hálli olbmuiguin. Dálueamit ii hállan sámegiela. ¶
Aiddo ovdal go skuvla álggii, de váillui mis oahpaheaddji. Skuvlastivra fuomášahtii skuvladirektevrra ahte gilis lei nuorra olmmoš gii máhtii sámegiela, ja gii mielaskuttai bargat oahpaheaddjin skuvllas. Son lei studeanta gii lei moadde jagi bargan oahpaheaddjin. Muhto skuvladirektevra ii fuollan sus. Moadde beaivve maŋŋá bođii nuorra rivgostudeanta Oslos. Son lei giđđat artiumain geargan ja dieđusge ii máhttán sámegiela. Dát muitala makkár skuvlapolitihkka lei sámi guovlluin dan áigge. Buot oahpahus galggai dáhpáhuvvat dárogillii. ¶
Miessemánu 17.beaivvi ávvudemiide gulai buđetviehkan. ¶
(Govva: Ivar Skotte) ¶
Oassi vuolit luohkáid ohppiin eai ádden olus maidige oahpahusas. Stuorraskuvllas boarrásut ohppiid gaskkas lei buorebuš, muhto doppe maiddái lei dárogiela áddejupmi headju. Nu lei ollesolbmuid gaskkasge. Vásáhus maid ieš muosáhin, čielggada dán: Skuvlastivra mearridii ovttamielalaččat ahte galggai čađahuvvot sahkkehusoahppu 7. luohkás. Mun galgen oahpahit gánddaid, ja boarráseamos skuvlarivgu galggai oahpahit nieiddaid. Mii leimmet fidnen govvosiid maid dárbbašeimmet. Mun ledjen oahpaheaddjiskuvllas oahppan dán fáttá. Ovttas mii plániimet álkkes ja vuogas oahpahusa. Iežamet mielas mii leimmet dohkálaš oahpahusa čađahan. Muhto fargga fuomášeimmet ahte gilis lei vuosttaldanlistu dán oahpahusa caggamii. Muhtun beaivve deaivvadin muhtun vuolláičálliin - son lei maiddái skuvlastivralahttu - ja jearahallen manin sii vuostehágostit. Leigo min oahpahanvuohki mii lei váttisin? Ii lean, son dajai. Sii eai ádden dárogiela sáni . ¶
50-logu álggos ilmmai Margarethe Wiig sámi Áppes girji. Girjjis lei vuos sámegiela čálus nuppi siiddus ja dárogiela čálus fas nuppi siiddus. Dán guovtti gielas lei guovttelágan ivdni. Dobbelis girjjis ledje čállosat seamma siiddus. Dasto ledje čállosat seahkalagaid. Girjji loahpas de ledje muitaleaddji čállosat dáro- ja sámegillii, muhto ain ivnniiguin. Mun dieđán ahte girji maŋŋá lea ilbman ođđasit. Dát lei várra dan áigásaš mearka ahte sámegiela galggai geavahit veahkkegiellan dárogiela oahpahusas. ¶
Buhtisvuođa oahpahus lei deaŧalaš oassi min barggus. Okta maŋŋelgaskabeaivi vahkkus lei lávggodanbeaivi sávnniin ja rišuin. Mu ovddasvástádus lei gánddaid bearráigeahččat, ja biiggát fas galge veahkehit nieiddaid. Maŋŋá lávggodeami galggaimet buohkaid dihkkedit. Muhtun ohppiide ledje dihkit njommon ruovttus. Sis geain ledje dihkit, ožžo DDT-bulvariid vuovttaide ja sisbiktasiidda gilvojuvvot. Maiddái seŋgii gilvviimet dán bulvara. Mii oaččuimet 10 kilosaš seahkaid háválassii Čáhcesullo apotehkas. Dál lea ollásit gildojuvvon geavaheames DDT masage, muhto dalle lei dát beaktilis gaskaoapmi dihkiid goddit. Ain orun dovdamin dán erenoamáš bulvvarhája. Dat háissui juohkesajis visttis. Dan áigge ledjen mun bivnnuheamos vuoktačuohppi gilis. Gánddat háliidedje ahte čuhppen sin "amerihkálaš málle" mielde. Sii eai lean gal áibbas vissásat mo dat lei, muhto mun čájehin amerihkálaš soalddáhiid govaid main sis ledje oalle oanehis vuovttat. Nieiddain ledje guhkes vuovttat. Dát dagahii veaháš váttisvuođaid. Go sii čohko vuovttaid, de gahčče vuovttat basadangárrái ja luoittačáhcebohcci dahppui. Dan sivas, ja maiddái buhtisvuođa geažil, mii ávžžuheimmet nieiddaid oanedit vuovttaid, muhto dan sii eai gal háliidan. ¶
Nieiddat čevllohallet biktasiiguin maid ieža leat gorron, giehtaduodjekurssa loahpaheapmi 1952:s. Duogábealde: Inger Olsen (Munkebye), Sigrid Johnsen (Eriksen), Signe Pedersen, Marit Eriksen, ? Sagen. Ovdabealde: Inger Andersen (Dervola), Inga Johansen, Liv Pedersen, Anna Helander, Káre Risten (Solveig) Trosten (Pettersen) ¶
(Govva: Ivar Skotte) ¶
Buolbmát lei stáhtainternáhtta. Buot mii gulai internáhttadoibmii, gulai skuvladirektevrra vuollái Čáhcesullos. Dat mii gulai skuvlii ja dan jođiheapmái, gulai gieldda skuvlastivrra vuollái. Mus ledje danin guokte bargoaddi, go mun ledjen sihke internáhtta- ja skuvlahoavda. Mun imaštalan gal ahte dán deaŧalaš bargui mii internáhttahovdii gulai, dasa ii oktage mu oahpahan. Gáibádus lei ahte mis galggai leat pedagogalaš oahppu. Moadde beaivvi ovdalgo oahppit bohte skuvlii, de ledjen mun skuvladirektevrakantuvrras ja dearvvahin Harald Lunde. Son mu rávvii veaháš mo galgen hálddašit ruđa, rehketdoalu ja diekkáriid. Mun galgen váldit kopiija buot reivviin, muhto čállinmášiinna sus gal ii lean várri munnje háhkat. Danin mu osten mašiinna ieš. ¶
Ledje olu stáhtainternáhtat Finnmárkkus. Juohke internáhtas lei dálueamit gii vástidii borramuša ja borramušbušeahta ovddas. Sidjiide lei gudnin ahte internáhttajođiheapmi galggai leat nu hálbi go vejolaš. Skuvladirektevra váruhii ahte buohkat dihte man ollu gollohaddi juohke beaivái ja juohke oahppái lei. Dat gii máhtii hálbbimusat jođihit, rámiiduvvui. Dát sáhtii muhtumin leat komihkkan: Mii leimmet njeallje ollesolbmo ja okta mánná geat galggaimet orrut internáhtas juovllaid. Mu mielas mii galggaimet oastit veaháš liige juovlanjálgosiid ja eará, nie mo mii leimmet hárjánan. Muhto ii fal nu, logai dálueamit, dat han gal lasihivččii biebmobušeahta menddo sakka. Mun máksen dáid liigegoluid divodanbušeahtain. Dan han mun hálddašin. ¶
Juohke beaivválaš borramušat ledje hui dábálaččat. Oahppit borre bures ja váidaledje unnán. Muhtun borramušat ledje ain rašonerejuvvon, muhto mii birgiimet bures. Muhtumin váillui mielki. Meieriijai eai dolvon mielkki, ja danin olbmot eai buvttadan eanet mielkki go maid ieža geavahedje. Muhto mii osttiimet goikemielkeseahkaid ja vuoššaimet kakao. Iđitborramii ledje njuvdojuvvon láibevajahasat milkkiin ja kakaoin. Seamma lei goalmmát diimmu maŋŋá. Mális lei dakkaviđe go skuvlabeaivi nogai. Dalle lei málli, biergu dahje guolli ráhkaduvvon máŋgga láhkai. Guolevuoja galge oahppit oažžut dálvet. Lei oalle stunžemuš. De mii gávnnaheimmet ahte lei vuogas guolevuodjabohtaliid bidjat bevddiide nu ahte sáhtte geavahit dán guolleborramuššii. Dat lei dohkálaš vuohki. Dasto ledje okta dahje guokte vajahasa aiddo ovdalgo leaksolohkan álggii viđa áigge. Eahketboradeapmi lei dasto maŋŋá go leaksolohkan lei nohkan čieža áigge. Dalle sáhtte maiddái leat liggejuvvon málesbázahusat. Vaikko borramušat ledje dábálaččat, de dat ledje dearvvašlaččat ja bibmui. Mii fertet muitit ahte lei rašoneren, ahte gillái ii lean geaidnu ja ahte ruhtadilli lei gárži. Dálvet osttiimet bohccobierggu. Geasset soittiimet fidnet hálbbes luosa. Muđui osttiimet sálteguollefárpaliid. Lei váttis fidnet ruotnasiid. Daid mun eanemusat váillahin. ¶
Sámit eai čuvvon diimmu. Mis ledje guokte áiggi maid čuovuimet - beaivvášáigi ja dábálašáigi. Nuorta-Finnmárkkus badjána beaivi eanetgo diimmu ovdalgo riikka guovddáš guovlluin. Danin lei lunddolaš ahte beaivválaš eallin doaimmai beaivvášáiggi mielde. Plakáhtaid alde lei sihke beaivvášáigi ja dábálašáigi čállojuvvon. Skuvla čuovui beaivvášáiggi. Dalle lei mis oalle guhkes maŋŋelgaskabeaivi. Dán asttuáiggi muittán ahte oahppit divdna geavahedje. Dálvet mii čuoiggaimet olu. Sii, geain ledje sabehat ruovttus, bukte daid skuvlii. Skuvla oaččui logi pára sabehiid -searvvis (orun muitimin nu searvvi gohčodedje). Mii ráhkadeimmet čierastanluohká skuvlla lahka. Mii maiddái bijaimet moadde čuovgapeara vai sáhtiimet čierastit skábman maiddái. Dasto mis lei stuorra skuvlašillju mas sáhtii veaháš maidge stoahkat. Deatnu lei das dastán ja meahcci maiddái. Čakčat mii čokkiimet murjjiid. Muorjjit ledje herskon borramušbeavddis. ¶
Áigi eahketborramuša ja nohkkanáiggi gaskka lei vuogas sisdoaimmaide. Mis lei lávlungoarra skuvllas. Oahppit liikojedje - ja ledje čeahpit lávlut. Ohppiin ii lean goassige radio mielde. Ii báljo gávdnon radio ruovttuinge dien áigge. Oktii mii lávlluimet girkus hávdádusas. Muhtun oahppi jámii go lei ruovttus, ja vánhemat háliidedje min lávlut. Dát lei vuogas vuohki maiddái ohppiide - earrodearvvuođaid dahkat ustibiin ja skuvlaskihpáriin. ¶
Diibmu viđa ja čieža gaskka lei leaksolohkan buohkaide. Okta oahpaheaddji galggai leat klássalanjas vai jaskat lei, ja veahkehit sin geat dárbbašedje veahki. Mii leimmet mearridan ahte buohkat galge leat klássalanjas dán guokte diimmu. Sii geat johtilit gerge bihtáiguin, ožžo eará buđaldit. Ledje ollusat geat dárbbašedje veahki. Orun muitimin ahte boarrásut oahppit ledje čeahpit veahkehit nuorabuid. Muittán erenoamážit muhtun nieidda čihččet luohkás geas ledje guokte nuorat oarbina internáhtas. Son lei dego eadni sudnuide. Ja dákkár eadnesadjásačča duođai dárbbašedje. Mun bures muittán vuosttašluohkkálaččaid čierruma go okto báhce maŋŋá go vánhemat ledje mannan. Muhto lihkus ledje mis sápmelaš biiggát geat máhtte hállat giela, giela maid sii áddejedje. Muhto mo lei doaibmat oahpaheaddjin dáidda mánáide geat eai ádden min oahpahusgiela? Gávdnojedje maiddái oahppit geat hálle ja áddejedje sihke dáro- ja sámegiela. Sin mii geavaheimmet dulkan. Oahpaheaddjin mii fertiimet geavahit buot pedagogalaš ráđiid maid diđiimet. Muhtumin gal fertiimet maiddái eahpedábálaš vugiid geavahit. ¶
Mis lei váttisvuohtan čakčat ja giđđat go Deanu jiekŋa ii gierdan mátkkošteami. Buolbmát čoahkkebáiki lea nuppi bealde Deanu skuvlla ja internáhta ektui. Dalle fertejedje čoahkkebáikki oahppit orrut internáhtas. Ovddalgihtii lei váttis diehtit man guhká mii leimmet sierraorrut. Mii fertiimet háhkat valljis borramuša skuvlii. Mii eat beassan buvdii, eat postii, eatge gieldda kantuvrraide. Go jiekŋa lei nanus čakčat, dahje go jiekŋa lei suddan giđđat, de sáhtiimet fas eallit dábálaš eallima. Go jiekŋa vulggii giđđat, de lei álbmotávvudeapmi. Dalle olbmot gaiko fatnasiid johkii ja luossa maiddái fargga joavddai! Mii skuvllas vurddiimet jierrásit ahte Deanu rastá beasai miessemánu čiežanuppelogát beaivve nu ahte olles gilli sáhtii ávvudit dán beaivvi ovttas. ¶
Maid mii ollesolbmot barggaimet asttuáiggis? Leansmánni ja su eamit berošteigga musihkas, ja soai fidniiga min muhtinlágan kvarteahttan. Dát lei midjiide ollu illun. Leansmánni ieš čuojahii geasanasa, mandolina ja trompehta, eamit čuojahii gitára. Samvirkelága hoavda čuojahii geasanasa, ja mun fas gitára. Vuosttaš gearddi čuojaheimmet miessemánu čiežanuppelogát-ráiddus. Mun muittán ahte mii priváhta lágidusain čuojaheimmet dánsamusihka. Muđui lei áŋgiris bridgespeallanbiras gilis. Mii leimmet 16 spealli njealji beavddi birra. Ieš ledjen álgoálgi, muhto mu mielspealli lei gierdevaš ja čeahppi. Dát lei somás ja hirbmat guoimmuheaddji biras. ¶
Oahppit geat orro internáhtas, bohte miehtá gieldda earret Sirpmá. Sirpmás lei sierra skuvla ja sierra internáhtta. Min oahppit orro badjálagaid birra jándora. Dábálaččat sii manne ruoktot basiid. Smávibut manne fárrolagaid stuorábuiguin. Dávjá bohte maiddái vánhemat viežžat. Muhtumin lei nu heajos dálki ahte mánát fertejedje orrut internáhtas. Go olu mánát ledje seamma sajis guhkit áiggi, de dávjá lei bieguheapmi, cadjan ja doarrun. Ii lean nu álki midjiide ollesolbmuide riidduid čoavdit, go buot njálbmun lei sámegillii. Soittii vel nuge ahte minguinge njálbmo, go mii eat ádden giela. Eat mii ádden dange goas oahppit cielahedje nuppiid. Muhto gorutgiella muitalii dávjá eanet go sánit. Váttisvuohta lei ahte dat gii givssiduvvui ii háliidan - dahje ii duostan - vánhemiin dahje mis oahpaheddjiin jearrat veahki. Givssideaddji ii ráŋggáštuvvon. Go muhtun ollesolmmoš soabahii, de buohkat oktiinjálmmiid dadje: »Lea dušše stoahkan." Dán dajai maiddái son gean givssidedje, vaikko gorutgiella muitalii álfarot eará duohtavuođa. ¶
Oahpaheaddjibargu Buolbmágis lei vuosttaš bargu mii mus lei oahpu geargama maŋŋá. Mus eai lean praktihkalaš vásáhusat mo čoavdit váttisvuođaid mat badjánedje. Dál, maŋŋá go lean vásihan eanet go 40 jagi oahpaheaddji árgabeaivvi vuosttašis gitta logát luohkkái, de oainnán áššiid eará láhkai. ¶
Internáhttaskuvla lei munnje amas. Mun gal dattetge in oaidnán eará vejolašvuođa gielddas gos ii lean geaidnu. Lei menddo guhkki ohppiide vázzit ruoktot. Dieđán gal ahte muhtun boaittobeal guovlluin gal orro mánát priváhtadáluin. Dát ii gal heiven Buolbmágii. Ferten beassat oaivvildit ahte internáhttaskuvla lei buoremus čoavddus mánáide fidnet dábálaš skuvlavázzima. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Marit ja Bill (William) Aubert leigga oahpaheaddjit Sirpmá skuvllas 1950-53 áigodagas. Dán áigodagas leigga soai áidna oahpaheaddjit skuvllas. Guktot leigga riegádan 1927:s, Marit Aubert, r. Strømme Lyngøras Aust-Agderis ja William Dorenfeldt Aubert Oslos. Goappašagat vácciiga oahpaheaddjiskuvlla Oslos ja Marit čađahii skuvlagievkkanoahpu ovdalgo soai 1950:s vulggiiga davás. ¶
Sirpmá jagiid maŋŋá soai fárriiga Drammenii. Soai guktot dasto čađaheigga joatkkaoahpu ja oaččuiga lektorgealbbu. Eamit barggai vuođđoskuvllas ja isit fas gymnásas. William Aubert jámii 1985:s, muhto Marit Aubert gal ain orru Drammenis. Penšunistan sus lea leamaš beroštupmi skuvlahistorjái ja lea leamaš barggus De norske skolehistoriske samlinger -nammasaš vuorkkás Drammenis. ¶
Go leigga Sirpmás, de soai čáliiga áŋgirit breavaid bearrašii máddin, ja oalle stuorra oassi dáin breavain leat ain áimmuin. Soa leaba maiddái govven ollu sihke skuvllas ja muđui gilis. Soai leigga várra áidna olbmot geain lei govvenapparáhta Sirpmás dan áigge, nu ahte dát leat oalle erenoamáš govat. 1996:s čálii Marit Aubert muittuid 50-logus go su ovddeš oahppit hásttuhedje su dan dahkat. Ovddeš rektor Toralv Pedersen čohkkii daid sierra perbmii. Mii leat ožžon lobi almmuhit osiid das. ¶
Mii oaččui guokte máttanorgalačča vuolgit Sirbmái? Jos mun galggan vástidit oanehaččat, de sáhtán dan dahkat ovttain sániin, namalassii soaittáhagat. ¶
Čakčat 1949:s lei Bill militearas Gardenis. Mun ohcen Stabekk skuvlii vai lean lahkosis. Doppe oahpásmuvven oahpaheaddjái gii lei leamaš 7 jagi Buolbmát skuvlainternáhtas. Dát olmmoš lei Kari Knudsen, dahje Stuorra Káre, numo su maiddái gohčodedje. Dađistaga son gávnnahii ahte moai Billiin berrešeimme ohcat Sirbmái. Vuosttaš gearddi go gulaime sáni Sirbmá, de ean diehtán oppanassiige gos lei. Moai šattaime sáhkkii, ja Káre fertii muitališgoahtit. Son muitalii ahte Deatnu lei gokko johtaledje, ja ahte várit Sirpmá birra ledje buorit vázzinguovllut. Muitalii maid oahpaheaddjiváilli, smáđáhkes olbmuid ja buorremenolaš mánáid birra. ¶
1950 álggus čuojahii Bill skuvlastivrra ovdaolbmui gulaskuddat leago vejolaš fidnet barggu guovtti oahpaheddjái Sirpmá internáhttaskuvlii. Leansmánni Jann Olsen lei ovdaolmmoš dán áigodagas. Barggu oažžuma vejolašvuođat ledje hirbmat buorit, giđabeallái almmuhii Buolbmát virggiid. Sirpmás lei "ásodat viessogálvvuiguin ja čáhci siste" . Go munnos eai lean alddáme viessogálvvut, de ásodat mas dat ledje, geasuhii munno. Makkár stánddas viessogálvvut ledje ii muitaluvvon. Iige muitaluvvon ahte čáhci viesus sáhtii galbmot golggotmánus ja ii liegganan ovdalgo suoidnemánus. . ¶
Moai guktot ozaime bargguid ja sáddiime sihke duođaštusaid ja ateasttaid. Go geasseluopmu lahkanišgođii, ja ean lean gullan maidige, de Bill čuojahii davás. Son ballagođii ahte moai ean fidnen bargguid. Leansmánni Olsen reaškkihii. Dieđusge munnos lei bargu. Moai leimme áidna oahpaheaddjit geat oppanassiige leat ohcan. Moai galggaime oažžut čálalaš dieđu. Sirpmás eai lean leamaš oahppan oahpaheaddjit soađi nohkama maŋŋá. ¶
Suoidnemánu 30. beaivve 1950:s moai vulggiime Drammenis. Oahpaheaddjit, geat dan áigge vulge Finnmárkui, ožžo fárrengoluid máksot. Moai Billiin ean gal golahan geange. Moai oamasteimme oaggunstákku, govvenapparáhta ja uhca radiočča. Bill gulai allaolbmuide ja sus ledje guokte govččasolggoža ja guokte láhkana. Alddán mus lei dušše okta govččasolggoš, go eará seaŋgagávnnit ledje gollan láigolanjas orodettiin. Dasto munnos ledje veaháš gárvvut. Eai gal nu ráhpagat. Liinnit ledje ain koarttas rašonerejuvvon. Bivttasrašonerenmearkkat munnos ledje ollu, muhto ii dat ábuhan go buvddain hárve ledje justa dat gálvvut maid olmmoš dárbbašii. Buot munno fárrenbiergasat ledje giehtaguotti guovtti lávkkas. ¶
Moai jođiime Oslo bokte togain Stockholmii. Doppe bisáneimme guokte beaivvi ja mátkkošteimme viidáseappot Nárviikii. Das bussiin Romsii. Romssas riddoruvttuin Čáhcesullui. Olles mátki bisttii guhtta beaivvi, ja dan návddašeimme álggus lohppii. Lávvardat eahketbeaivve, borgemánu 5. beaivve, moai lávkiime busses eret Skiippaguras ja manaime Deatnogáddái. Doppe ledje guokte luossabivdi geat muitaleigga ahte poastafanas lei Sirbmái mannan juo ovddit beaivve. Goas nubbi vulggii, eaba gal diehtán. Munno opmodat dalle lei guokte moaibme logeža. Maid ipmašiid galggaime dahkat? Moai guhká čohkkáime das, leimme váiban ja nelgon, ja guktot gávnnaheimme buoremussan orrut jienajávohaga. Viimmat bođii fanas bajás manadettiin. Dat vujii munno beale. Bill huikkádii fáhkka: "Lehpetgo Buolbmágii mannamin?" "Leat" , vástidedje. "Bessego moai mielde, mákse 20 ruvnnu jos beašeimme internáhta rádjái?" Na, dathan gal lei ortnegis ja moai fatnasii. ... ¶
Ná Bill govvádalai mátkki breavas ruoktot: "Fanas lei guhkes fasttadas mii lei 1 x 10 m. Fatnasis mii leimmet 7 olbmo, okta beana, guokte sihkkela ja gálvvut. Muhto hurggii dat gal go vuos mohtor jurragođii. Manai johtileabbo go riddoruvttu, čáhceborgan, bajásguvlui Buolbmágii. Mun ledjen vissis das ahte beassat vuodjit johkafatnasa Deanu vuosterávdnjái lei okta máilmmi ipmašiin." ¶
Moai manaime internáhttii gos oahpaheaddji Hjelmbrekke sávai bures boahtima. Fargga leimmet boradeamen ja dasto nohkaime guovtti bolstara ala klássalatnjii. Maŋŋá iđđedaččaid doalvvui Hjelmbrekke munno Fanasgieddái. Son fidnii Hánssa-Jon Issáha viežžat guorbmebiillain. Son lonii munnuide ruđa biilasáhttui ja fanassáhttui Bildámis, ja fargga leimme Iŋggá dálu olggobealde. Dieđusge galggaime sáhtu oažžut. Isit ii lean ruovttus, eamit ieš galggai munno doalvut. ¶
Lei unnán čáhci deanus dán gease, ja Bill-guovttos Iŋggáin fertiiga gálistit luvvet fatnasa. Ovdalgo vulggiimet, čuojahii Iŋgá Sirbmái muitalit ahte ođđa oahpaheaddjit ledje boađi. Dát dagahii ahte ollu olbmot ledje boahtán deatnogáddái munno ovddaldastit. ¶
Mátki bajásguvlui lei fiinna tuvra, ja ovdalgo gáddái olliime, ledjen nu ollu oaidnán. Mun dearvvahin ollusiid, muhto áidna gean muittán bures, lei Pávval Niillas. Son buvttii internáhta ruhtagiissá ja čoavdagiid. Munno veahkehedje orrunbáikái, ja fargga leimme bráhkka olggobealde gos galggaime orrut. ... ¶
Bráhkka lei hoahpus ceggejuvvon. Jos láhttái velledii, de oinnii olggos. Vuosttaš dálvve jieŋui láhtti. Moddii mun njaláhasten ja gahččen. Nuppi lanjas, "stohpoossodagas" , lei čáppa čállinbeavdi, stuollu ja girjehildu. Dán geavaheimme "kantuvran" . Nuppi lanjas fas ledje guokte mieiganstuolu main lei báddegođus olggoš. Ánná, internáhta dálueamit, sáhtii muitalit ahte dáid ledje lottát Mossas sádden maŋŋá soađi. Doppe lei guhkesdáláš beavdi ja seaŋgavuođđu masa muhtun lei snihkken njeallje juolggi. Eambbo gal ii lean, muhto moai leimme hirbmat duđavaččat. ... ¶
Go dálá standárddain veardida, de gal lei visti heittot. Muhto munnos dattetge lei buorre dilli bráhkas. Go smiehtan ruovttoluotta, de muittán friddjavuođa dovddu. Ii lean dárbu uvssa lohkkadit. Munnos eai lean dáhkádusat. Diŋggat eai eaiggáduššan munno nugo dál dahket. Liikká - moai ean váillahan ean maidige. ¶
Marit Aubert vuosttaš luohkáin. ¶
(Govva: Bill Aubert) ¶
Lei hirbmat gelddolaš dilli go oahppit jovde borgemánu 24. beaivve ja ásaiduvve skuvlii. Sihke badje- ja vuolledeanus bohte johkafanassáhtuin. Buohkain lei mátkegálvu mielde, muhtumiin ledje smávva giissát, earáin fas dávvirat bábirseahkas, dát lei ovdal plástaseahkaid áigodaga. Nuppi ja goalmmát luohkkálaččat vihke roahkkadit skuvlavistái. Sii dihte gosa galge. Gánddat stuorrasálii nuppi gearddis, seamma uksaráigge go klássalatnjii. Nieiddat fas váldouksaráigge, njuolgga ovddas lei boradanlatnja ja stohpu, tráhpá bajás fas guokte oađđenlanja. ¶
Ođđa vuosttašluohkkálaččat orro hirbmadit ballán. Sii, geain ledje oappát ja vieljat, sálve sidjiide. Muhtumat eai dovdan ovttage, ja dalle lei buorre go Ánná máhtii sámegiela. Buot seaŋggaid ledje láhčán buhtes seaŋgagávnniiguin. Go buohkat ledje seaŋgga fidnen, de bohte vulos boradit. Dasto sii manne olggos stoahkat dahje fulkkiid gallestallat Sirpmás. Maŋŋá eahketborramušaid vuosttaš beaivve, de galge mánát ráhkkanit nohkkanláhkai. ¶
Loika čáhci lei čáhcemukkain ja glássa dahje kohppa lei bátnegusttaide. Álggos ii lean buohkain bátnegusta. Ánnás ledje vuorkkás gusttat ja daid son jugii sidjiide geain ii lean. Smávimusat ledje váiban mátkki maŋŋá, ja nohkke fargga. Moai Billiin vurddiime veaháš ovdalgo manaime bajas sávvat buori ija. Mu vuosttaš buorreidja-vuorus oidnen ahte sii geat ledje ruovttus eret vuosttaš geardde, ledje čákŋan boarráseabbuid seŋgii. Dán seamma oinnii Billge. Jos ledje oađđimin, de loktiime sin várrugasat ruovttoluotta iežaset seŋgii. Jos eai lean, de divttiime sin orrut, nu ahte Ánná sin sirddii iežas vuorus ovdalgo ieš manai nohkkat. Mii fertiimet daid hárjehit nohkkat okto, vai dađistaga fuomášit ahte ii lean liikká nu váralaš. ¶
Ii lean álki govvedit siste dološ áigge, ovdal go ožžo govvenlámppáid. Dát govva, mii čájeha 4.-5. luohká lea hui hárvenaš govaid gaskkas, mat leat govviduvvon siste Sirpmá skuvllas dan áigge. ¶
(Govva: Marit & Bill Aubert) ¶
Internáhttaskuvlla dábit ledje seammaláganat sihke smávibuidda (1., 2. ja 3. luohkkálaččaide) ja stuoribuidda (4., 5., 6. ja 7. luohkkálaččaide). Čiežaáigge iđđedis biiggát bokte ohppiid. (Ánnás ledje guokte biiggá juohke jagi, ja dáid jagiid go moai leimme Sirpmás, de ledje sii unjárgalaččat.) Skábman eatnašat háliidedje guhká oađđit, muhto eai bállen. Mis ledje álo muhtumat geat árrat lihkke ja sii bokte buohkaid. Dálvet ádjánedje guhkit gárvodit go muđui jagis. Buohkat galge gápmagiid suidnet, ja ruovttus ledje bagadan mo dan dahkat. Eai buohkat lean nu dasa hárjánan, ja unnimusaid fertejedje stuorábut veahkehit. Diibmu gávcci ledje iđđedaččat borranláhkai. Unna boradanlanjaš lei áibbas dievva go buohkat ledje boahtán. Gievkkanbeavdde birra lei Ánnái ja oahpaheddjiide sadji. Uksa dán guovtti lanja gaskkas lei rabas, nu ahte mii diđiimet mii dáhpáhuvai. Hárve lei dárbu jienádit. Borramuš lei buorre, ja ohppit borre čábbát. Ovdal boradeami mii buohkat čuoččat lávlluimet boradanlávlaga. Biiggát ledje álo gárvásit vuolážiidda bidjan láibevajahasa suvlliin. Maŋŋá borranbottu lei mis sullii 10 minuvtta dassáigo skuvla álggii. ¶
Dálueamit Anna ja biiggát geat barge Sirpmá internáhtas ¶
(Govva: Marit & Bill Aubert) ¶
Muhtumat manne oađđinlanjaide seaŋggaid láhčit, muhtumat čorgejedje, muhtumat jávkkihedje olggos stoahkat, ja earát fas fitne earánastimin olgohivssegis. Mun muittán ahte okta min ohppiin biehttalii álfárot hivssegii mannamis. Son earánasttii skuvllašilljui. Ánná fertii čilget sutnje ahte go mii leat nu máŋggas orrumin seamma sajis, de ferte čuovvut eará njuolggadusaid go mat ruovttus duoddaris ledje. Gánda geahčastii Ánnái, dasto dieđihii ahte son gal ii mana hivssegii. "Muhto manin it?" jearai Ánná. "Danin go doppe lea nu bahča hádja" , dát unnoraš muitalii. Ánná mielas lei dát somás muitalus. ¶
Beal ovcci áigge iđđedis álggii oahpahus. Mis lei seamma oahpahusjuohku go dábálaš dáža skuvllas, namalassii golbma diimmu logi minuhtasaš bottuiguin gaskkahagaid. Diibmu 11.00 lei boradanboddu. Dábálaččat ledje iđđedažžan ja ovdalgaskabeaiborramuššan láibi, suvli ja mielki, ja muhtumin ožžo kakao. Maŋŋá boradeami ožžo gállaruohtas- dahje rušpebihtá. Diibmu 11.30 álge golbma velá oahpahusdiimmu. Diibmu 14.30 ledje mállásat. Maŋŋá mállásiid ledje ohppiin vurohagaid muhtun doaimmat. Muhtumat galge viežžat mielkki, earát fas manne Tapioi viežžat gálvvuid, muhtumat fas čorgejedje beavddi maŋŋá mállásiid, nuppit fas sihkko gohpaid ja rádje lihtiid. Dáidda smávvadoaimmaide liikojedje oahppit, go álo ožžo juoidá maŋŋá barggu, ja go ledje buollašat ja arvedálkkit, de lei vuogas beassat leat veaháš guhkit gievkkanossodagas. ¶
Áiggi bihtáidlohkamii golahedje máŋgga láhkai. Muhtun oahppit gallestalle fulkkiid Sirpmás, muhtumat duhkoradde olgun, ja nuppit fas duhkoradde klássalanjas. Diibmu 16.00 čohkkiimet buohkaid. Ohppit geat orro Sirpmás, ledje mannan ruoktot, nu ahte dál birgiimet ovttain klássalanjain leaksolohkamii. Álggu rájes juo lei álo nubbi munnos lanjas leaksolohkamis. Go munno nieida, Ánne Márjá, riegádii 26.12.1950, de dan rájes Bill doaimmahii dán barggu. Ulbmil leat lanjas lei guovtti sivas: 1. Galggai leat bargoráfi, ja 2. Galge veahki sáhttit bivdit ¶
Dađistaga go mánát gerge bihtáiguin, de manne olggos. Ledje dattetge mearkkašahtti ollusat geat čohkkájedje ja barge gitta eahketborranáigái dii. 18.00. Eai buot barggut lean geatnegahtton barggut, muhto sii lohke viidáseappot ja sárgo. Eahketborramuššan lei jogo láibi dahje suohkat guktii vahkkus. ... ¶
Vai jaskkodit eahkedis, de álggiime moai Billiin lohkat ohppiide. Moai fidniime moanat mánáidgirjjiid máddin, máŋggat ledje klassihkkarat, maid moai dovddaime iežame mánnávuođas, muhto moai osttiime maiddái ođđasut girjjiid ja geahččaleimme ohppiidgirjerádjosa ráhkadit. Ohppit geat eai ádden maid moai logaime, nohkke oalle fargga, ja earát fas guldaledje dárkilit. Viimmat de eai šat bisson mánáid čalmmit rabasin, ja moai sáhtiimet sávvat buori ija ja njáhkalit olggos. ¶
Mánáid oađđensálaid gal eai livčče dán áigge dohkkehan, eai dearvvasvuođa eaige sihkkarvuođa sivaid geažil. Moai ieža gal ean dalle ádden smiehttat galle kubihkkamehtera juohke oahppi dárbbaša dahje allergiijašaddadeaddji ávdnasiid váruhit, muhto sihkkarvuođa moai gal goziheimme. Dola fertii boaldit eanaš mánuid jagis. Muorat ledje bardojuvvon oađđensálaide. Uvnna birra oahppit maiddái bidje gámasuinniid goikat nuppe beaivái. Lei stuorra várra ahte sáhtte buollát! Lei álfárot gildojuvvon dolain duhkoraddamis, muhto moai ean goassege duostan luohttit dasa ahte oahppit čuvvo dán gildosa. Go 12 smávvagánddaža rigerejedje eahkedis ovdal nohkkanáigge, de sáhtii duođai vaikko mii dáhpáhuvvat. ... ¶
Biiggáid álgobargu iđđedis lei dola bidjat. Internáhtta oalle fargga liegganii, muhto bráhka lei vearrát fidnet liegganit. Doppe galbmojedje bleahkkaglásat muhtumin juohke ija, ja moai fertiime sakŋadit daid uvnna alde. Go lei buollašeamos áigi, de fertejedje ohppit siste čohkkát fáhccagieđaid. Duollet dálle fertiimet čuoččastit ja fáiput, ja easka gaskabeaiáigge liegganii klássalatnja. Vuosttaš dálvi lei vearrámus. 1951’ geasi isolerejedje ja ođasmahtte bráhka. Moai válljiime čuvges fiskesivnni seinniide, ja glássaliinniid maid fidniime, ja mu mielas latnja šattai oalle guoibmái. ¶
Leat dálueamit internáhttaskuvllas ii lean mihkkege álkes bargguid. Lei su ovddasvástádus ahte mis álohii ledje doarvái borramušat dálus, ahte seaŋgagávnnit bassojuvvojedje ja ahte buot lanjat ledje buhttásat. Ain 1950-logus lei ollu Deatnogátti bearrašiin heajos dilli, ja bivttasdiŋggaid ja biktasiid lei váttis fidnet. Ánná osttii flánealla Suomas, ja dáin gearuin son goarui báiddiid ja buvssaid ohppiide. Go mis lei lávggodanbeaivi bearjadagaid, de oahppit geat dan dárbbašedje, ožžo dáid coggat. Smávimusat gohčodedje dáid gárvvuid "stáhtabuksan" ja "stáhtabáidin" . Sii liikojedje molsut buhtes biktasiidda go olles vahkku ledje seamma gárvvuid geavahan. ¶
Dálveborramušaid Ánná osttii ollu háválassii. Beaivválaš dárbašiid oaččuimet Tapios, gii dađistaga fidnii máŋggalágan gálvvuid. Jáffuid, sohkkariid, rivnniid jna. osttii seahkaid mielde grossisttas Čáhcesullos, buđehiid ja ruotnasiid fidnii Romssas, dorski ja báldá son fas diŋgui Vuonnabađas ja luosa, sávzza- ja bohccobierggu fas osttii Sirpmás. Sáhpi ja muorjemeasttu osttii 5-lihterspánnjain, luopmániid olbmot čogge Sirpmá birrasa jekkiin. Mielkki fidniimet kránnjáin. ¶
Dearvvuođat Rivgo-Márehis ¶
Go oahppit galge ruoktut, de vulge heasttain dálvet ja johkafatnasiin geasset. ¶
Breava Billas: Sirbmá, borgemánu 9. beaivi 1950 Ráhkis eadni ja áhčči ¶
Na, dása de letne viimmat joavdan. Liehmu ja buorre dálki olgun, muhto lea vuogas veaháš gulul váldit siste. Moai olliime borgemánu 7. beaivve 11-áigge beaivet, nu ahte dál dieđán maid lea dárbu bargat. Veaháš mála siskko- ja olggobealde lea vuogas. Spánnja ja kusta leat fargga gárvásat, nu ahte fargga málegoađán. ¶
Ieš skuvla lea stuorra visti, dimbarat ja siskkobealde skoađastuvvon. Nuppi gearddis leat oađđinsálat ohppiide ja oađđinlatnja biiggáide. Lovttas lea okta latnja orrunláhkai. Vuollin leat gievkkan, boradanlatnja, stohpu ja klássalatnja. Geallir mii lea 4x4 m orru buorre. Munno bráhkas moai geavahetne eanaš guhkodatbeali oasi. Ovtta lanja geavahetne oađđinlatnjan. Dat orru oalle ođas, skoađastuvvon maiddái lea. Áiggun oljet doppe láhtti odne. De leat guokte bálddalas lanja main ii leat uksa gaskkas, su. 4x3 ja 3x3. Uvnnat orrot buorit, ja bráhkka lea geađgejuolggi alde. Stohpogálvvut leat buorit. Bráhkka lea 15 m guhku ja 7,8 mehter govddu. Nuppi bealde feaskára lea munnos oađđinlatnja, guokte lanja leat oaivvilduvvon basadanlatnjan ja sávdnin, ja geažis lea klássalatnja man Máret oažžu. ¶
Moai doivo skuvlla álgit borgemánu 28. beaivve, muhto oaidnit leš. Nugo mun doivon, de mis galget leat su. 50 máná oktiibuot, ja dain galget su. 40:s orrut internáhtas. Čakčat bohtet smávvaskuvllalaččat, 1. ja 2. ossodat čieža vahkkui, nu ahte Máret oažžu álgoálgiid ja mun 2. ja 3. luohká. Dasto bohtet stuorraskuvlalaččat ja sii leat skuvllas 20 vahkku, ja beassážiid maŋŋá bohtet fas smávvaskuvlalaččat nuppi gearddi. Oalle imašlaš ortnet, muhto vissásit lea daningo stuorit mánát galget leat ruovttus veahkkin geasset. Orru ahte mii oažžut veaháš ávdnasiid, mun lean odne hállan skuvladirektevrrain. Earret eará sáddejit fiinna ođđa duodjeávdnasiid, nu ahte giđđat sáhttit duddjogoahtit. ... ¶
Bearjadateahket bođii Ánná gii lea albma gába. Sus lei nubbi biigá mielde, nu ahte dál munnos Márehiin leat albma buorit beaivvit. Bráhkka lea ruoksadin málejuvvon, ja lanjat leat ordnašuvvagoahtán. Dá muhtun beaivve moai finaime váccašeamen duoddaris, ledje čáppa ivnnit, muhto badjelis lei oalle galmmas. Soaitá ahte buorit dálkkit mat mis leat leamaš, dál leat nohkan. ... ¶
Nubbi breava lea beaivváduvvon borgemánu 25. beaivve. Giitu breava ovddas. Lei hávski poastta oažžut, muhto muđui moai gal ean láittastuva veahášge. Odne álggaheimmet skuvlla sivvadit. Muhto, sii bohtet ain duos dás, ja easka gaskavahkku galget buohkat leat dás. Máreha luohkás leat guđas ja mu nuppi ja goalmmát luohkás fas 17 oahppi. Orrot leamen siivománát, muhto mii unnán áddehallat gaskaneamet gielalaččat. Muđui lea buot dál lágiduvvon sidjiide gárvvisin. 18:s galget orrut dán oahpahusvuorus dáppe. ¶
Čakčamánu 17. beaivve: ... De moai letne oahpahan 14 beaivvi juo. Mánát leat nugo máddinge, munno mielas, ja sii geat dáppe leat dál, leat buorremenolaččat ja smádáhkkásat. Muhto - ean eahpit veahášge ahte oahppit livčče galgan oažžut sámegiela oahpahusa unnimusat golbma vuosttaš jagi. ¶
Lea oalle váivi máŋgii smiehttat ahte dušše okta lohkásis ádde máidnasiid maid moai lohke daidda. Maiddái religiuvdna lea váttis, lea seamma dilli go máinnastemiin. Eanaš fertet dárogiela ja rehkenastima oahpahit, ja vihtta diimmu beaivái lea menddo ollu smávimusaide, sii duššástuvvet beaivvi loahpageahčen ja mášohuddagohtet. Eatnašat leat dábálaš čeahpit, muhto mis leat maiddái máŋga geat lea eanetgo dábálaš čeahpit, ja de leat velá moattis geat leat návccaheamit ja dárbbašit eanet veahki go earát. ¶
Golggotmánu 6. beaivve: Skuvllas lea unnán ovdáneapmi, muhto gal fertet birget. Vuoi mánnariebut, geain eai leat oahpaheaddjit geat hállet gielaset. Dát lea vearredahku sin vuostá. Vaikko mo de moai Márehiin háliidivččiime, de ean nákce ohppiide addit dohkálaš oahpahusa. ¶
Golggotmánu 25. beaivve: Dál moai letne maŋimuš vahkku oahpaheamen smávibuid. Šállošahtti lea go sii eai leat olus maidige oahppan. Lea dát agálaš giella mii hehtte. Ieža moai ean leat olus sámegiela oahppan, ja moai ean birgehala go fertejetne mánáide oahpahit dárogiela. Boahtte jagi almmustuvvá sámegiela áppes, ja de leaš oaidnit ohppego, moaige sámegiela oktan ohppiiguin. Ikte buvttii Stuorra-Peđar munnje nuvttohiid. Lea váttis fidnet nuvttohiid nummar 46’ sturrodagas, muhto lihkus leat Peđaris seamma stuorra juolggit go mus, nu ahte mun fidnejin oastit buriid nuvttohiid ja mat álgoálggus ledje sutnje gorrojuvvon. Dát leat hirbmat čábbát rukses ja fiskes báttiiguin ja dihpiiguin, muhto mu luottat muittuhit guovžžaluottaid. ¶
Skábmamánu 5. beaivve: Dál lea buolaštan, - 19 gráđa odne. Munnos lea buot ain bures. Bearjadaga ledjen báhppan. Na, duođai, go mun gásttašin unna gánddaža buot vejolaš sálbmagirjji njuolggadusaid mielde. Bávval Varsi dat oaččui iežas čihččet gándda, ja nugo áddehahtti lea, de su gohčodedje Håkonin. ... ¶
Mun lean bájuhan osiid breavain mat muitalit man heađis moai leimme go ean máhttán čađahit ollislaš oahpahusa giellaváttisvuođaid geažil. ¶
Dán artihkkala álggahat man Bill čálii, lei oaivegávpotaviissa čálus man su eadni sutnje sáddii. Mus ii leat dát aviisačálus, muhto mun ádden Bill vástádusas ahte muhtun lea čállán sámegiela oahpahusa birra Kárášjoga nuoraidskuvllas. Dát čálli lea gul čállán ahte sámegiella boahtá jávkat, ja ahte mánáidskuvla lea riektagis go dáruiduhttá ohppiid. ¶
Odne lea oaidnu álfárot rievdan 1950-logu oainnu ektui. Mu mielas Bill čájeha ahte son lea ovddabealde áiggistis sámepolitihkas. ¶
Oassi Bill Finnmárkku breavas 06.09.1952:s Aviisačállosiin mun in leat ovttaoaivilis. Sámi Finnmárku gal ii leat jávkan, vaikko "kultuvra" ii leat nu badjin justa dál. Nu guhká go duháhiid mielde (maiddái rittus, omd. Unjárggas) geavahit sámegiela ruovttus, de mun in ádde ahte veaháš oahpahus sámegillii galggašii leat vahágin Kárášjoga nuoraidskuvllas. Áibbas sihkkarit boahtá sámegiella čuodjat unnimusat 100 jagi ovddasguvlui - manin de ii galggašii oahppat giela buorebut go ruovttus dahket? Sámegiella ii leat mihkkege primitiivvalaš gielaid. Olmmoš sáhttá čielggadit dán gillii buot maid háliida, ja dalle gal in jáhke ahte giella jávká nu farggabále. ¶
Dieđusge nuoraidskuvlla ásaheapmi Kárášjohkii mearkkaša ahte šaddá erohus dážaid ja sámiid gaskkas. Ahte dát galggašii lea sámiid heajušeapmin, dan in gal jáhke ja orru ahte ášši leat botnjamin vulos oivviid. Mu mielas orru ahte olbmot geat eai máhte ovddidit iežaset giela, duodji jna. adnojuvvojit heajubun. Nu guhká go boazodoallu joatkašuvvá Finnmárkkus, de joatkašuvvá maiddái duodji mii dasa lea gullevaš. ¶
Ollu dáin bivuin ja reaidduin mat leat hutkojuvvon čuđiid jagiid áigge, dieđusge ain leat buoremusat. ¶
Artihkkalis ledje maiddái muhtun sánit dan birra ahte mánáidskuvllas ledje rivttes bálgá alde - doppe seaguhedje dážaid ja sámiid, ja dušše čehppodat bajidii sin máinnolmasvuođa. Dáthan gal maiddái lea áibbas boastut, mu mielas. Luohkás gos dárogiella lea oahpahusgiellan, ja soaitá velá oahpaheddjin dakkár gii ii máhte sámegiela, lea čábočielggas ahte velá čuorbbes dárogielahálli mánáin lea ovdamunni sámegielagiid ektui. Mu áddejumi mielde, dát váikkuha dorvvohuhttit sámemánáid, ainjuo golbma vuosttaš jagi, ja dáthan váikkuhit ollu jagiide ovddasguvlui. Njuolggadus mii lea duohtavuohtan buot dasa mii oahpahussii gullá: ahte galgá álgit dáinna mii lea oahpis ja das mannat apmasii, jna. - dán orrot hilgumin go guoská sámiide. Sii galget dallán álgit dainna mii lea váddáseamos: amasgielain. Sierra giellaseaguhusguovlluid skuvlaplánahan ii gávdno ja lea dieđusge váttis ášši. Buorre álgu lea áppes ja sámi suorgi Romssa oahpaheaddjiskuvllas, ja áiggiid mielde berre eanet dán guvlui bargat. ¶
Buohkat dáppe davvin háliidit juksat Norgga eallindási. Dán eai sáhte juksat ovdalgo dáppe leat geainnut jna., eaige ovdalgo leat ožžon seammadásat oahppanvejolašvuođaid go earáinge leat. Mun jáhkán ahte ovddidivččii dáru buorebut dáppe davvin dákkár doaimmaiguin, dan sadjái go bákkuhit dáruiduhttima skuvllas, ja go álbmot ain lea vuolitgearddis sosiálalaččat. Skuvlaáiggi ferte guhkidit sámemánáide, ainjuo mottiin jagiin, ja dan áigodagas galget sii oahppat hálddašit sihke sámegiela ja dárogiela. Su, gii ii máhte jurdagiiddis iežas gillii čielggadit, in jáhke máhttit oahppat amasgiela albmaláhkai ja dan sáhttit beaivválaččat geavahit. ¶
Na, na - dát šattai oalle dutkkus, muhto mun lean oalle ollu smiehttan dáid áššiid, ja go jearat mu oaivila, de fertet dan ollásit oažžut čielggaduvvot. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Trygve Madsen iežas barttas Basevuovddis, Kárášjogas, beassážiid 2004. (Foto: Basia Głowacka) ¶
Dán bihtá mii leat gávdnan oahppogirjjis Giellamet - kursbok i lapska språket för Nordens samer , maid Nils Erik Hansegård lea redigeren ja maid Sveriges Radios förlag almmuhii 1968:s. Jurdda dáinna bihtáin lei čilget eará riikkaid sámiide mo sámiid skuvladilli lei Norggas. Danin lea álggos čilgejuvvon erohus Norgga ja Ruoŧa sámiid skuvlafálaldagaid gaskkas, go dalle ledje Ruoŧas sierra sámeskuvllat. Artihkkal addá hui buori gova das mo dilli lei dalle go sámegiel álgooahpahus álggahuvvui ja mo oahpaheaddjit jurddašedje. ¶
Trygve Madsen lei dalle Kárášjoga mánáidskuvlla jođiheaddjin. Son lea riegádan 1928:s, ja bajásšaddan Guovdageainnus. Sus lea oahpaheaddjioahppu ja sámegiela vuođđofága. Son lea bargan oahpaheaddjin ja rektorin, Sámi Radios ja Sámi dáiddárservviid čállingottis. Dál son lea penšunista ja orru Hønefossas. ¶
Jearahalli Odd Mathis Hætta lea Guovdageainnus eret, riegadan 1940:s ja bargá dál Finnmárkku allaskuvllas historjjáoahpaheaddjin. Son lea ee. bargan vuođđoskuvlaoahpaheaddjin, Finnmárkku skuvladirektevrakántuvrra konsuleantan ja Sámi Radio hoavdan. Son lea doaimmahan aviisa Ságat ja čállán ollu girjjiid. ¶
Doaimmaheaddji Nils Erik Hansegård (1918-2002) lei oahpaheaddji ja gielladutki Ruoŧas ja čálii máŋga girjji guovttegielatvuođa ja sámi ja suoma gielladiliid birra. ¶
Dát bihttá čállojuvvui vuos dalá čállinvuogi mielde (Bergsland-Ruong). Siri Broch Johansen lea transkriberen dan dálá čállinvuohkái. Dás leat sihkkon muhtin gielalaš čilgehusaid mat ledje mielde Giellamet-girjjis. Faksimila čájeha mo bihttá prentejuvvui. ¶
- Movt lea dáppe Norggas dat sámeskuvla leamaš organiserejuvvon? - Dáppe Norggas lea oktasaš skuvlaláhka sihke sámiide ja dážaide (norgalaččaide). Dat leat dan seammá skuvlla vázzán buohkat áiggi čađa. Muhto lea okta boares instruksa 1898:s, mii mearrida ahte sámegiella sáhttá geavahuvvot veahkkegiellan, jos dárbbašuvvo ja beare dalle go skuvlamánát eai ádde maid oahpaheaddji dadjá. Diet lea maŋŋil soađi rievdaduvvon: skuvlaláhkii lea dál váldojuvvon dat, ahte sámegiella sáhttá geavahuvvot oahppangiellan nai. Ii dat sáhte dadjat, ahte dat leat čuvvon dan boares mearradusa (1898 rájes). Mu skuvlaáiggis Guovdageainnus, mis lei oahpaheaddji mii geavahii sámegiela ollu, ii beare veahkkegiellan, muhto maiddái oahpahusgiellan. Ja fertii maid, go mánát ledje buohkat sámegielalaččat, ja eanáš eai ádden veaháš ge dárogiela. Ja nu dat lea veaháš mannan bajás vulos dađi mielde go leat oahpaheaddjit leamaš. Ovdal soađi dáppe ledje máŋgga sajis oahpaheaddjit geat máhtte sámegiela. Eai máhttán dalle go bohte, muhto ohppe dađi mielde go orro dáppe. Ja lei hui uhccán johtu oahpaheddjiid gaskkas dalle, nu ahte dat oahpaheaddjit geat bohte, orro máŋggaid jagiid, muhtumin moaddelot jagi maiddái. Muhto dieđusge, eai mánát oahppan nu ollu go dál ja dasa lea sivvan ovddimus skuvlaáigi. Mis lei ovdal soađi nu gohčoduvvon unnimus skuvlaáigi (12 vahkku jagis). Gielddat Sis-Finnmárkkus leat dieđusge geafit ja dat fertejedje válljet dan buot unnimus skuvlaáiggi. Dalle go mun vázzen skuvlla Guovdageainnus, mun vázzen 6 vahkku čakčat ja 6 vahkku giđđat. Dálvet de vázze dat badjeolbmot. Internáhtta lei dan mađe unni (stuoris dat gal lei muhto almmatge dan mađe unni): eai čáhkan buot mánát oktanaga dohko. Jos dál olbmot, mat ovdal soađi vázze skuvlla, máhttet uhccán dárogiela, dat eanáš boahtá dás, ahte dat lei nu uhcci dat skuvlaáigi. ¶
- Ledje go dáppe Norggas (dego Ruoŧas leat leamaš) dakkár katekehtat, oahpaheaddjit mat čuvvo johttisámiid mielde, dalle go dat johte? - Nu go mun orun muitimin, de gávdnojedje dáppe maid muhtimat dakkárat 18. dahje 19. jahkečuođis. Muhto eanáš lei nu, ahte skuvlamánát bohte márkaniidda ja giliide ja doppe vázze skuvlla. Álggus dat orro olbmuid luhtte, oainnat, go eai lean viesut, muhto ovccinuppelot čuođi njealjis – vai lei go viđas?25 – de huksejuvvui vuosttaš internáhtta sámemánáid várás, ja dat lei Guovdageainnus. Juohke sámegielddas lea dál internáhtta, nu go dáppe Kárášjogas. Čuohte máná čáhket dohko. Muhto eai leat nu ollu gal mat dál fertejit internáhttii go ovdal. Oainnat, mii leat goit geainnuid ožžon dál ja mis lea dáppe skuvlasáhttu, mii vuojiha mánáid; njeallje busse mat juohke beaivvi vuojihit mánáid. Dál lea skuvlaáigi uhccimus 27 vahkku jagis ja eanáš mánát vázzet 38 vahkku. Ja dat dieđusge dahká hirbmat ollu. Ovdalaš áiggi lei čiežajahkásaš bággoskuvla; dál lea ovccijahkásaš bággoskuvla ja vel logát jagi oažžut vázzit friija, jos dáhttut. Nu ahte ollu guhkkelii mánát jovdet ja ollu buorebut máhttet sihke dárogiela ja eará fágaid maid. Muhto lea okta jearaldat: lea go dat doarvái buorre? Lea go skuvla nu buorre go sáhtášii šaddat? Mii oaivvildit, ahte dat ii leat. Mis leat dakkár geahččaleamit mat leat miehtá Norgga. Mii sáhttit geahččalit daid dáppe sámemánáid siste ja mii gávnnahit dan, ahte eai dat mánát joavdda nu guhkás go galggaše. Ja de ferte dieđusge dakkaviđe jearrat: manne dat eai joavdda nu guhkás? Lea go boastut oppa min oahpahanvuohki? Mii doaivut, ahte dat lea boastut ja dál čakčat (1967) áigut geahččalit ođđa vuogi. Dán rádjái lea leamaš nu ahte, go sámemánát leat boahtán skuvlii, de leat ožžon sámegiela veahkkegiellan: oahpaheaddji lea geavahan dan go lea dárbbašuvvon; muhto dat leat oahppan sihke rehkenastit ja maiddái lohkat dárogillii ovttatmano. Ovtta gaskka mii geahččaleimmet dan lahkái, ahte mii oahpaheimmet guovtti gillii lohkat seammás, muhto dát orui menddo váttis guovtti gillii. Ja de mii manaimet fas dárogillii, ja dál mii leat geahččalan dušše oahpahit njuolga. Mii áigut dál geahččalit oahpahit mánáid eatnigillii álggus. Dat galget oahppat lohkat ja čállit dan álgočállaga eatnigillii ja dárogiela oahppat njálmmálaččat. Ja dasto, go leat ožžon dan mađe sániid dárogielas, ahte sáhttet veaháš čállit, dalle easka galget álgit lohkat dárogiela maiddái. Mun doaivvun, ahte dát vuohki lea buoret, muhto eat mii dieđe ovdal go leat geahččalan. ¶
- Lea go leamaš stuorra beroštupmi dasa ahte oažžut sámegiela oahppangiellan? - Ii leat leamaš stuorra beroštupmi ja dat boahtá várra das, go váhnemat dáppe lohket, ahte "dalle go mii vácciimet skuvlla, oahpahuvvui beare sámegillii, mii logaimet beare sámegiela, ja oaidnit dál odne: mii eat máhte dárogiela eat veaháge." Dat soaitá gal, ahte dat lei boastut dalle go lei uhccán skuvlaáigi ja ollu fágat ja ollu maid čađa mannat, ahte oahpaheaddjit menddo ollu sámegiela geavahedje, ja menddo unnán dárogiela. Muhto dál lea áibbas eará. Dál lea golmma geardde nu guhkes skuvlaáigi ja vel guokte-golbma jagi lassánan dat áigi, nu ahte dál mis lea dilli váldit sámegiela fárrui. Ja okta lea vel dat, ahte jos vuosttaš klássa mánná ii máhte dárogiela ja oahpaheaddji ii máhte sámegiela, de dat bázahallá áibbas dat mánná. Dat ii ádde rehkega iige eará ovttage fága maid oahpaheaddji oahpaha dáppe. Ja fertejit eará ohppiid dahje skuvlamánáid, mat seammá klássas vázzet, dulkan geavahit, jos dat máhttet veaháš dárogiela. Na, dan gal juohkehaš diehtá makkáraš dulkkat dat leat! Mun jáhkán, ahte jos dál manná nu go mii doaivut, de dat šaddá ollu buoret mánáide, sihkkarit. Dat ohppet ollu eambbo dárogiela ja ohppet ollu eambbo obanassiige, go lea álgán oahpahuvvot álggus sámegillii. ¶
- Leat go dis dál oahpahangirjjit sámegillii? - De aiddo dál (1967) leat boahtimin dat vuosttaš áppesat dahje oahpahangirjjit vuosttaš klássii ja dat leat ráhkaduvvon daid buot maŋimus ja ođđaseamos vugiid mielde. Muhto, oainnat, lea maiddái njeallje-vihtta diimmu vahkkus njálmmálaš dárogieloahpahus ja dasa maid galggaše girjjit, oahpaheaddjái goit juobe. Dat ii leat oidnon vel, muhto dat lea lohpiduvvon, ahte dat galgá leat gárvvis čakčii. ¶
- Movt lei orron ovdal? Leat go mánát ožžon lohkat sámekultuvrra birra? - Sámegieloahpahus lea gal ovdal nai leamaš. Dan "linjedelte (suorgejuhkkojuvvon) ungdomskuvllas" , dahje nuoraidskuvllas, sámemánát leat maŋimus jagiid beassan lohkat sámegillii sámekultuvrra birra čihččet, gávccát ja ovccát jagi. Dat leat eanáš lohkan Johan Turi girjjis "Muitalus sámiid birra" . Muhto eai dat leat dán rádjái buohkat sáhttán válljet sámegiela. ¶
- Leat go sámemánát beassan oahppat juoigat nai skuvllas? - Eai, diet lea hirbmat váttis gažaldat. Mun lean dan oaivilis, ahte berrešedje oahppat juoigat skuvllas, muhto die lea fas go váhnemat nu mannet vuostá. Mii leat gal geahččalan ávžžuhit sin ja muitalit, ahte juoigan lea seammá go misge lea Norggas álbmotmusihkka, ja muhtimat gal mannet dasa mielde, muhto leat olus mat eai sáhte dasa mannat mielde, ahte mii galgat oahpahit juoigat skuvllas. Muhto mun jáhkán, ahte dađi mielde go bajásčuvgehus lassána ja stuorru, de mun doaivvun, ahte juoigan maid boahtá skuvlii. - Gávdnojit go dál oahpaheaddjit, mat máhttet oahpahit sámegillii, mat máhttet juoigat ja mat máhttet muđui sámekultuvrra birra muitalit mánáide? - Mun sáhtán ovdamearkka buktit dáppe Kárášjogas odne. Mis leat dál njealljelogivihtta oahpaheaddji min skuvllain ja vihtta-guhttanuppelohkái sámegielalaš oahpaheaddji, ja gal dat dieđusge eanáš dain máhttet oahpahit sámegiela. Dat boahtá dás, ahte eanáš dain sámi oahpaheddjiin leat studeren sámegiela Oslo universitehtas. Dat bođii moadde jagi dás ovdal dakkár mearrádus, ahte sámegielat oahpaheaddjit, mat dáhttot studeret sámegiela Oslo universitehtas, sii ožžot bálkká dan áiggis, ja dat leat máŋggas mat leat vázzán dan oahpu ja leat ferten čatnat iežaset dán gildii viđa jahkái. Ja de, nu go olmmoš lea leamaš vihtta jagi ovtta sajis, na dat lea measta dego darvánan dasa. ¶
- Gávdnojit go dáppe maid oahpaheaddjit nu go sámi giehtadujiide? - Juo, dat gávdnojit maid. Dat leat maid muhtimat, mat leat daid erenoamášskuvllaid vázzán, muhto dieđusge ii gávdno dakkár oahpaheaiskuvla sámedujiid várás: dat duoddjeoahpaheaddjit leat ieža bargan ja oahppan sámedujiid dahkat ja oahpahit. ¶
- Na, maid don jáhkát sámeskuvlla boahtteáiggis? - Mun bohten deike oahpaheaddjin 1953:s, ja dalle lohke buohkat, ahte ovtta logi jagi geažes de lea sámegiella jávkan. Muhto go mun dál geahčan klássalisttaide, de oainnán, ahte dat leat ollu eambbo sámegielalaččat dál go dalle ledje, nu ahte ii dat dáppe gal oro mannamin maŋás muhto ovddas. Sámegielhállit lassánit. Oainnat, dat leat ollu mánát sápmelaččain. Čájehuvvo maiddái, ahte dat sámenuorat, mat leat geargan ovccijahkásaš skuvllas ja máhtte dárogiela áibbas čielgasit go gerge skuvllain, dat geavahit sámegiela seammá láhkái go ovdal, go dat bohtet ruoktut ja dáppe márkanis maid nu. Nu ahte mun in jáhke gal, ahte dat manná nu beare johtilit gal maŋás. Ja mun doaivvun vel, ahte jos eiseválddit dahket vel veaháš, veahkkehit nu ahte dat sáhttet bisuhit gielaset, de dalle dat gal bissu. ¶
- Jáhkát go, ahte lea ollu áhpu ahte iežas eatnigiella oahpahuvvo skuvllas? - Dat lea áhpu. Buot geahppaseamos dieđusge livččii dadjat: "Mii eat dárbbaš dan sámegiela, mii álgit dál buohkat dárogiela hállat." Dat livččii hui álki. Muhto lea olmmošvuoigatvuohta hállat dan giela maid ieš háliida. Ja lea stáhta ja min skuvlaeiseválddiid geatnegasvuohta ráhkadit skuvlla dan láhkái, ahte buohkat sáhttet dan giela válljet, mii heive buoremusat sidjiide. Muhto dán rádjái ii leat nu leamaš. Dál easka šaddá nu. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Sigmund Steenbuch, Skien 2003 (Govva: Svein Lund) ¶
Sigmund Steenbuch lea okta máŋgga oahpaheaddjis geat leat boahtán lullin ja oahpahan moadde jagi Finnmárkkus. Son lea riegádan 1933:s ja bajás šaddan Tønsbergas. Gymnása ja studeantafágakurssa maŋŋil barggai moadde jagi "studeantaoahpaheaddjin" ovdalgo váccii oahpaheaddjiskuvlla. Son lei orron dušše Vestfold fylkkas go 1960:s vulggii Finnmárkui bargat Kárášjoga ođđa nuoraidskuvllas. ¶
Golbma jagi son barggai Kárášjogas ovdalgo manai lulás váldit joatkkaoahpu. Dan maŋŋil son barggai vuođđoskuvllas, joatkkaskuvllas ja skuvlahálddahusas dassái go penšunerejuvvui duhátjagimolsašumis. Dál son orru Skienis Telemárkkus. ¶
Steenbucha goarggu ruohttasat leat dánskaáiggis. 1700-logus lei Miššunkollegia Københammanis mii hálddašii Norgga sámemiššuvnna. Dan jođiheaddji lei teologiijaprofessor Steenbuch. Son adopterii norgalaš báhppastudeantta, gii válddii Steenbuch goargun. Dát báhppastudeanta lei Sigmund Steenbucha máttaráddjá. ¶
Go mii boahtit sisa ásodahkii, gos Sigmund Steenbuch orru ovttas eamidiinnis, Elsiin, vuosttaš diŋggaid gaskkas maid mii oaidnit lea rátnu mii heaŋgá seainnis. Eat dárbbašge ohcat guhká ovdal go oaidnit eanet muittuid dan áiggis go oruiga davvin. Dáppe lea ee. originála deaddileapmi maid Iver Jåks lea ráhkadan. - Munnos ledje guokte radio, muitala Steenbuch, - muhto Ivváris ii lean oktage. Nu ahte dán dáidaga lean lonuhan Kurier mátkeradioin. ¶
Son lea gávdnan pearpma gos leat báhpárat Kárášjogaáiggis. Das čájeha earret eará virgáibidjanreivve 1960:s, maid Bjørn Aarseth lea čállán vuollái. ¶
Mii jearrat vuos mii oaččui su ohcat barggu nu guhkkin eret. - Dovden dárbbu vuolgit vásihit juoidá eará go Vestfold. Danin ohcen oahpaheaddjibarggu Finnmárkkus go gergen oahpaheaddjiskuvllas. Ožžon fálaldagaid Donjevuonas (Mehamn) ja Kárášjogas ja válljejin Kárášjoga. Ii lean mihkkege eambbo erenoamážiid. ¶
Dan áiggi ii lean beare čohkkedit girdái go galggai davás. Mátki bisttii njeallje beaivvi. Sigmund Steenbuch ii mátkkoštan okto, sus lei eamit ja unna mánáš mielde. Lassin oaččuiga vel guokte máná Kárášjogas. ¶
- Skuvlaáššit ledje hui guovddážis Kárášjogas dan áiggi. Fertii leat bealljeheapmi jus ii gullan ollu dan riiddus mii dalle lei. Gili dilli lei hui erenoamáš, lei hirbmat beroštupmi, sihke sin gaskkas geat beroštedje sámi áššiin ja sin gaskkas geat háliidedje dáruiduhttima. ¶
Nuoraidskuvllas Steenbuch oahpahii matematihka, geografiija, mašiidnačállima ja gávppašanfágaid. Mii jearrat mo manai gielalaš gulahallamiin, go oahppit ledje sámegielagat ja oahpaheaddji ii máhttán go dárogiela. ¶
- Mus ledje oahppit dušše nuoraidskuvllas, ja dan mađe boares oahppit máhtte oalle bures dárogiela. Vásihin ahte sii ipmirdedje eanas oassi, máŋggas ledje doaimmalaččat ja jerre go eai ipmirdan. Muhto ledje gal maid oahppit geat eai ipmirdan visot, ja eai jearran ge. ¶
- Na ba váhnemat, mo lei oktavuohta singuin? - Mis ledje fásta váhnenčoahkkimat ja mun vásihin dan oktavuođa buorrin. Muhto lei go váhnemiin seamma vásáhus, dasa mun in sáhte vástidit. Lei oppanassiige váhnemiid gaskkas stuora beroštupmi skuvlaáššiide soaitá erenoamážit riiddu geažil mii lei sámegiela saji birra skuvllas. Dan áiggi lei Kárášjoga nuoraidskuvllas sierra boazodoallosuorgi, ja ledje oahppit johttisámebearrašiin geat vázze dan suorggi. Lei Bjørn Aarseth geas ledje váhnenčoahkkimat boazodoalloluohkáin, ja dat ledje sámegillii. Mun han in ipmirdan nu ollu das, muhto dan mielde maid gullen, lei maiddái stuorra beroštupmi skuvlaáššiide johttisámiid gaskkas. ¶
- Man ollu ledje oahpaheaddjit geat máhtte sámegiela? - Nuoraidskuvllas mis ledje golbma oahpaheaddji geain lei sámegiella eatnigiellan, dat ledje Kirsten Porsanger Sara, Isak Østmo ja Amund Teigmo. Man muddui sii geavahedje sámegiela oahpahusas, dan birra mun in sáhte dadjat nu ollu. Maiddái muhtin eará oahpaheaddjit máhtte sámegiela, sin gaskkas Bjørn Aarseth. ¶
- Dan áiggi han lei internáhtta skuvllas? - Lei, ja dasgo mu ásodat lei seamma visttis go internáhtta, de ožžon muhtinlágan oktavuođa internáhttaeallimiin, vaikko dat ii gullan mu bargui. Jurddašin eambbo go oktii ahte lei váivi go mánnariebut fertejit vuolgit nu árrat eret eatni ja áhči luhtte ja friddja eallimis. Fertii leat issoras rievdadus sidjiide. Oaivvildan gal ahte ferte gohčodit dan veahkaválddálašvuohtan mánáid vuostá. Bessen oaidnit ahte ii álo lean vejolaš doalahit ohppiid garra njuolggadusaid siskkobealde. Giđđat go lei čuovgat, sáhtte čohkkát lásiin ja fiŋgát julggiiguin, juoigat ja borrat goikebierggu dakko gaskaija áigge. ¶
- Ožžot go makkárge čilgehusa sámi kultuvrra ja báikkálaš diliid birra go álget oahpaheaddjin? - Lydolf Lind Meløy, gii lei gieldda skuvlahoavda, ja Bjørn Aarseth, gii lei nuoraidskuvlla skuvlajođiheaddji, dagaiga goappašagat ollu čuvget min, ođđa oahpaheddjiid, ja addit midjiide ipmárdusa sámi kultuvrras. ¶
- Ohppet go ollu sámegiela Kárášjogas? - Muhtin sániid ja dajaldagaid gal ohppen. Trygve Madsen, gii lei mánáidskuvlla jođiheaddji, lágiidii kurssaža varas dáža oahpaheddjiide. Ii lean nu ollu maid ohppen. Vuosttaš sániid gaskkas maid oahpaimet ledje sámegiel garrusánit, nu ahte sáhtiimet reageret dan vuostá jus oahppit garrudedje. Ja daid máhtán ain. De boahtá sámegiela garrusátneráidu, ovdal go Steenbuch lasiha: - Muittán go riekta? Juo, mii sáhttit duođaštit ahte dát ráidu lei bures ohppojuvvon ja doaibmá seamma bures 40 jagi maŋŋá. ¶
- Oahppit jorgaledje mu goarggu sámegillii ja go ledjen jođus, de čurvo: "Geađgebohkká boahtá!" Oktii mannen muhtin oahppi báldii ja savkalin su bealljái: "Geađgebohkká boahtá!" Son hirpmástuvai, go lei vuosttaš háve go gulai mus sánige sámegillii. Ja maŋŋil bođii mu lusa ja jearai: "Gula maid, Steenbuch, ipmirdat go sámegiela?" Galgen dieđusge leat veahá gávvil, ja vástidin ahte son ii galgan leat beare dorvvolaš. Muhto dan han son gal sáhtii leat. ¶
Muittán seamma oahppi oktii doalai bealggi bajás ja jearai manin dat gohčoduvvo dárogillii. Ieš diđii dieđusge dan sámegillii unnivuođa rájes, muhto dárogillii ii vel diehtán go lei 15-jahkásaš. Dát lei muhtin vásáhus mii fuomášahtii mu makkár čuolmmat leat go oahppit ožžo buot oahpaheami gillii mii sidjiide lei amasgiella. ¶
- Mu luohkás lei basára ja čohkkii olles 5000 ruvnno mannat bussemátkái Lulli-Norgii. Galggaimet Osloi ja dan maŋŋil Oarjeriddui, gos bussevuoddji lei eret. Dál ožžon čuolmma: Háliidivččen ahte ohppiin galggai leat gákti mielde mátkkis, muhto seammas dihten ahte dát ii lean váttisvuođaid haga. Čovden dan dán láhkái: Lohken ohppiide ja váhnemiidda ahte Oslos mii galgat Norsk Folkemuseumii ja máŋggas cogget bunáda go mannet dohko. Ja dalle livččii buorre jus ohppiin livččii gákti. Ja oasis ohppiin lei gákti badjelis ja manai bures. Muhto ahte dát lei váttis gažaldat muitala ollu guottuid birra mat ledje dan áiggi. ¶
Lei čalbmáičuohcci munnje mo mearragátti olbmot badjelgehčče sámi kultuvrra. Go Sis-Finnmárkku sámit bohte riddui, vásihedje ahte sin kultuvrras, mainna čevllohalle, ii lean makkárge árvu. Skuvlla viessohoaiddár muitalii ahte son lei leamaš Romssas ja mannan johtilisruvttofatnasiin davás. Sus lei leamaš gákti badjelis, muhto dat, maid son dalle vásihii, lei soardán su nu garrasit ahte mearridii ahte dan ii goassege áiggo dahkat šat. ¶
Ledje maiddái máŋga sámi Kárášjogas dalle geat eai luohttán iežaset kultuvrra ja giela árvui. Go vásiheimmet ahte váhnemat, geain lei čielga sámegiel duogáš, gilde skuvlla addimis mánáide guovttegielat girjjiid, muhto gáibidedje ahte sis galge leat dušše dárogielgirjjit, de ferten dadjat ahte hirpmástuvven. ¶
- Mo don vásihit riiddu oahpahusgiela hárrái? - Bohten njuolga Sámelávdegotti riidoáigái. Lydolf Lind Meløy lei ságadoalli ja Sámelávdegotti miellahttu. Son doaimmahii áššiid vuoimmálaččat ja háliidan rámpot barggu maid son dagai. Nuppi bealde lei báikkálaš Bargiidbellodat, mas Hans Rønbeck lei njunnožis, garrasit Sámelávdegotti evttohusaid vuostá. Gielddastivrras ledje boargarlaš bellodagat ja Bargiidbellodat sullii seamma stuorrát. Johttisámelisttus ledje guokte áirasa ja lei danin šaddan birccehassii. Go gielddastivra galggai gieđahallat ášši, de lei muhtin johttisámiáirras gii ii boahtán. Muitaluvvui ahte muhtin áirasat vissis bellodagas ledje mannan meahccái ja jugahan johttisámiid áirasa nu ahte son ii galgan boahtit čoahkkimii. In dieđe leaččai go duohta. ¶
Dan botta go Kárášjoga Bargiidbellodagas ledje hui negatiiva oainnut buot sámi áššiide, de lei Bargiidbellodat guovddážis eambbo positiiva. Ja oahpahusministtar, Helge Sivertsen, háliidii ieš mannat Kárášjohkii oahpásmuvvat áššái ja gullat goappašiid beliid. Earret eará háliidii deaivvadit skuvlastivrrain. Lága mielde lei dalle skuvlajođiheddjiin vuoigatvuohta searvat skuvlastivračoahkkimiidda. Muhto skuvlastivrajođiheaddji Hartvig Norvang, gii lei garraseamus dáruiduhttiid gaskkas, biehttalii skuvlajođiheddjiid Aarsetha ja Madsena searvamis čoahkkimii stáhtaráđiin. Skuvlahoavda, Lydolf Lind Meløy, bođii čoahkkimii, muhto sus ii lean beavdegirji fárus. Son logai: "Dát ii leat mihkkege skuvlastivračoahkkimiid, dát lea čoahkkin muhtin skuvlastivramiellahtuiguin, nappo ii galgga čállojuvvot beavdegirji." Muhto Rønbeck ja Norvang eaba sáhttán hehttet buot sin vuostálastiid searvamis. Per Hætta ja Randi Madsen, geat leigga skuvlastivrra miellahtut, ákkastalaiga sámegiela beale skuvllas, ja Helge Sivertsen celkkii iežas leat ovtta oaivilis sudnuin. Ieš in lean dieđusge mielde dán čoahkkimis, muhto muittán ahte mánggas mis oahpaheddjiin čohkkáimet ja vurddiimet hui jierisin gullat ságaid čoahkkimis. ¶
Sivertsen bivddii maiddái čoahkkima oahpaheddjiiguin. Das son ávžžuhii min lohkat sámegiela. Mun in šaddan čuovvolit dan ávžžuhusa, muhto ledje muhtin eará oahpaheaddjit geat dahke dan, ja geat maŋŋil lohke sámegiela vuođđofága. Eahkedis áiggui Bargiidbellodatsearvi bovdet Sivertsena čoahkkimii, muhto son ii háliidan mannat dohko, vástidii ahte son galggai priváhta gallesteapmái. ¶
- Makkár lei Oahpaheaddjisearvvi oaidnu sámi giellariidui? - In lean nu doaimmalaš searvvis dalle, muhto ledjen gal moatti čoahkkimis, ja in sáhte muitit ahte dát lei áššin doppe. Lydolf Lind Meløy han lei guovddáš Oahpaheaddjisearvvis, muhto báikkálaš searvvis in muitte makkárge digaštallama. Ferte gal dadjat ahte eanaš oahpaheddjit ledje sámi bealde. ¶
- Kárášjohka lei vuosttaš gielddaid gaskkas mat čađahišgohte 9-jagi skuvlla. Vestfoldas ledjen gullan ollu negatiivvalaš áššiid nuoraidskuvlla birra, dat lei eanaš olbmuin geat veardidedje dainna boares realskuvllain. Kárášjogas mearkkášii 9-jagi skuvlla álggaheapmi baicce ahte oahppit geain ovdal ii livčče leamaš vejolašvuohta oažžut alit oahpu, dál soite sáhttit nagodit dan. Dattetge fertejedje ain mannat eret gielddas vázzit joatkkaskuvlla ja ollu váhnemiidda dat sáhtii leat ekonomalaččat lossat. ¶
1961:s gearggai vuosttaš luohkká 9-jagi skuvlla. Muhtin beaivvi dan giđa bođii muhtin áhčči mu lusa ja logai: "Mu bárdni háliidivččii vázzit gymnása. Sáhtát go dadjat munnje mo lea oažžut loana Stáhta loatnakássas?" "Juo" , vastidin, "dat galggašii leat vejolaš." Muhto dihten ahte sáhtii ádjánit ovdal go vuosttaš máksin bođii, sáhtii ádjánit unnimusat golggotmánu rádjái. De dajai áhčči: "Mus leat moadde sávzza - daid jurddašin ahte Arne galggai oažžut." Ja Arne ferte leat ožžon sávzzaid, go son váccii sihke gymnása ja universitehta ja šattai maŋŋil Sámi joatkkaskuvlla oahpaheaddjin. ¶
- Dan áiggi áŋgiruššagohte oažžut sierra sámi gymnása. Ledjen čoahkkimis Kárášjogas gos dát digaštallojuvvui. Čoahkkimis sáddiimet reivve departementii ahte háliideimmet sámi gymnása Kárášjohkii. Dalle duođaid dovden ahte ledjen searvan dehálaš bargui. ¶
Steenbucha Kárášjohka-pearpma báhpáriid gaskkas leat guokte čilgehusa sámi gymnása birra. Nubbi lea Kárášjoga sámiid searvi čállán, nubbi fas Stein Henriksen, gii dalle lei Deanu báhppa. ¶
- Mu ohppiid gaskkas ledje máŋggas geat dihte bures maid sii háliidedje oahpuin. In goassege vajálduhte oahppi gii čálii dárogielbargobihtás ahte son áiggui vázzit oahpu ja boahtit ruovttoluotta ja bálvalit iežas álbmoga. Dát muitala ollu gullevašvuođa ja čeavláivuođa birra. ¶
- Boahtit Kárášjohkii lei máŋgga láhkái dego boahtit eará máilbmái. In diehtán nu ollu das masa mun mannen, nu ahte in sáhte dadjat ahte hirpmástuvven, muhto oidnen farga ahte ollu kultuvrras ja láhttenvuogis lei earáláhkái go dat masa mun ledjen hárjánan. ¶
Muhtin fearán lea darvánan mu muitui: Dakka maŋŋá go ledjen Kárášjohkii boahtán ja leimme bártnážiin vázzime, de deaivvadeimme muhtun albmáin. - Buorre beaivvi, buorástahtii. - God dag, vástidin. Na, gii bat dát vieris albmáid lei, háliidii diehtit. Leat go oahpaheaddji? Juo, nu mun ledjen. Ja de jearai ain, ledjen go náitalan, ledje go mus mánát ja nu ain. Go son lei ožžon vástádusaid maid háliidii, de gávnnahin ahte lei mu vuorru gis jearrat seammáid. Maŋŋil orron duođaid dovdamin dan albmá. Jus livččii Vestfoldas, de livččen atnán su heabuheapmen, measta stoaiddasin, muhto dál ádden ahte ná dáppe čájehit ahte beroštit eará olbmuin. ¶
Oahpásmuvven máŋggain erenoamáš olbmuin. Daid gaskkas lei Per Hætta, gii lei dovddus dáiddár ja maiddái beroštii sakka ovddidit sámi giela ja kultuvrra. Son bođii muhtin beaivvi mu lusa ja bivddii mus veahki čállit mašiidnii artihkkala maid son háliidii Dagbladet-aviisii. Dan son lei illustreren iežas sárggastusain, man lei sárgon tuššain borramusbáhpárii. Artihkkal sárggastusain almmustuvai Dagbladetis ja giittusin veahkis ožžon sárggastusa ja dat mus lea ain. ¶
Dát sárguma oaččui Sigmund Steenbuch Per Hættas, go veahkehii su čállit mášiinnain. ¶
Muhtin eará lei Anders Bær, Ánjaras Ánde, Johttisámesearvvi jođiheaddji, hui girjelohkan almmái gii čuovui áŋgirit mielde buot servodatáššiin. Muhtin beaivvi son bođii šloađa sisa, go mun veallájin ja vuoiŋŋastin gaskabeaimállasiid maŋŋá. Bođii jaskadit sisa, go ledje nuvttohat juolggis. čuožžilin soffás ja áigon váldit vuostá guossi. Muhto son dat eanemusat beroštii lohkat aviissa mii lei beavddi alde. De čohkánii ja logai aviissa ja farga nohkai, aviisa oaivvi alde. Dalle smihtten veahá dákkár leahkinvuogi birra. De jurddašin ahte dalle han mun sáhtten joatkit gaskabeainahkáriid, ja de velledin fas. Oanehis áiggi dan maŋŋil bođii mu eamit sisa ja gávnnai munno Ánddiin oađđime. Dalle bođii gáffe beavdái. ¶
Lei earálágan vuohki leat ovttas go dat masa mun ledjen hárjánan. Ii dárbbašan skoalkalit uksii ja vuordit. Olbmot gal ledje doarvái smáđáhkkásat, dušše earáláhkái. ¶
Ellen Marie Anti, Rávdol Elle, lei johttisámenisu, gii barggai veahá skuvllas, ee. son lei mielde oahpaheamen boazodoalu ja bohccobierggu gieđahallama. Dálvet son ruvjii goruda maid mun ledjen oastán ja ruvjjiid lágidii goikadanláhkai. Giđđat go biergu lei goikan, bođii máistit mo biergu lei šaddan. Dán vásihin dakkár áššin masa in lean hárjánan, muhto lei hui hávskái. ¶
Áiggun dadjat ahte ožžon oalle buori oktavuođa báikki olbmuiguin dan golmma jagis. Muhto ii han sáhte vuordit ahte olbmot galget čatnat iežaset nu ollu olbmuide geat bohte lulde ja dušše fal leat doppe moadde jagi. Ollu das maid ohppen olbmuid eallima birra Kárášjogas ohppen eahpenjuolgadit. Lei illu munnje go bessen veahkehit Bjørn Aarsetha su kántuvrras. Ledjen vázzán studeantafágakurssa ja oahppan mašiidnačállima touch-vuogi mielde. Bjørn lei johttisámesearvvi čállin ja mun veahkehin su buhtisin čállit dokumeanttaid sin várás. Dás oaččut jáhkkit ahte lei ollu miellagiddevaš lohkat, sihke boazodoallodiliid birra ja sin gaskavuođas eiseválddiiguin. Nu bessen oahpásmuvvat máilbmái maid muđui in dovdan. ¶
- Ledje ollu doaimmat Kárášjogas dan áigge ja ollu searvvit. Earret eará mis lei álbmotakademiija, mas mun ledjen stivrras. Ja dieđát dohko bohte beakkán olbmot stuorra máilmmis hupmat ja lávlut. Mii geat leimmet stivrras deaivvadeimmet buot dáid beakkán olbmuiguin, ja dat han lei somá. Ja muhtin sápmelaš gii lei stivrras, in muitte su nama dál, juoiggai muhtin dakkár beakkán olggoriikalažžii go gáfestalaimet. ¶
Ledje ollu eará doaimmat maid, ee. amatevrateáhter. Muittán ahte skuvlahoavda Olsen nevttii Jeppe. Teáhter lei dárogillii, ja ledje dárogielat oahpaheaddjit geat ledje álggahan dan, muhto ledje maiddái sámit mielde. ¶
Dan botta go Sigmund Steenbuch hállá Kárášjoga doaimmaid birra, lásiha Else-eamit: - Juo, ja dasa lassin lei koarra, miššonsearvi, dálueamitlášmmohallan ja dearvvašvuođasearvi. ¶
- Lea go dus leamaš oktavuohta ovddeš ohppiiguin, oahpaheddjiiguin ja earáiguin Kárášjogas maŋŋil go fárrejit? ¶
- Vuosttaš jagi maŋŋil go fárrejin Kárášjogas váillahin birrasa hui ollu. Ieš livččen háliidan orrut guhkit doppe, muhto fertejin fárret lulás lasseoahpu ja bearraša dihtii. Máŋga jagi maŋŋá ledjen fas Finnmárkkus mátkkis. Mu nieida, gii lea riegádan Kárášjogas, barggai dalle buohccedivššárin Girkonjárggas ja moai eamidiin háliideimmet fitnat doppe ja galledit su. De ožžon reivve vuosttaš luohkás mii mus lei leamaš Kárášjogas ahte sis galggai leat feasta ja ahte bovdejedje mu dohko. Dat lei somá. Danin dieđán veahá dan birra gosa muhtimat mu ohppiin leat mannan. Muhtimiid birra lean maiddái lohkan ja gullan mediain. ¶
Álohii maŋŋil go fárrejin Kárášjogas lean rahpan čalmmiidan go aviissain lea leamaš juoga sámi áššiid birra dahje lea leamaš digaštallan TV:s. Dat lea álo geasuhan mu. Ja erenoamážit go lea leamaš nu positiiva ovdáneapmi mii lea leamaš. Leat gal báhcán muhtin ruohttasat Kárášjohkii. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Einar og Sissel Gullichsen, Røros / Plassje 2003 (Govva: Svein Lund) ¶
Dáinna bajilčállagiin leaba Einar ja Sissel Gullichsen čohkken muittuid gihppagii maid 1999:s sáddiiga Sirpmá skuvlii. ¶
Sissel r. Muslie riegádii Stanges Hedmárkkus 1928:s ja válddii oahpaheaddjiskuvllaeksámena Hamaris 1950:s. Einar Gullichsen riegádii Ullensakeris Akershusas 1928:s ja válddii oahpaheaddjiskuvllaeksámena 1953:s. Oahpaheaddji-guovttos barggaiga Finnmárkkus 1953’ rájes 1968’ rádjái, Sirpmás ja Kárášjogas. Dan maŋŋá fárriiga Plassjii, gos leaba de orron. ¶
Dát lea oassi gihppagis. Doppe gos leat čállosis oasi guođđán, dan leat merken "...". ¶
Buot álggii munno ovdamanniguoktáin Marit ja Bill Aubertain. Veaháš ovdalis juovllaid 1952:s čálii Bill mu eaŋgasgiela oahpaheaddjái Oslo oahpaheaddjiskuvllas ja ávžžuhii nuorra náittospára Sirbmái fárret. ... Moai válddiime oktavuođa Marit-guoktáin Billain ja oaččuime dakkaviđe guhkes vástádusbreava. ... ¶
Moai Sisseliin leimme leamaš náitosis sullii golbma vahkku go beaivvádagas maŋŋitgeasi bođiime Sirbmái johkafatnasiin. Lemet Johnsen vieččai munno Skiippaguras ja doalvvui johkafatnasiin Fanasgieddái. Das beasaime boares guorbmebiillain Geavgŋá guoikkaid meattá ja Bildámii. ... ¶
Mátki čáppa Deanuleagi bajásguvlui lei dego niehku, ja go lahkaneimme Sirpmá, de oinniime olbmuid čoahkkanan miellái munnuide sávvat buresboahtima. Dát njuorasmahtii munno. Munnos eai lean nu ollu fárrengálvvut mielde, muhto moai dárbbašeimme vovdnaheastta, ja mun muittán bures ahte Henrik-Ánná dat vieččai heastta ja vovnna ja doalvvui munno gálvvuid bráhkkai. Dálueamit Ánná Nilsen vuostáiválddii njálgga mállásiin, - guossohii luosa ja dieđusge luopmániid. ¶
Lei stuorra erohus boahtit govda, šattolaš giliin Østlánddas guorba boaittobeale Sirbmái. Moai áddiime maiddái dakkaviđe ahte giellaváttisvuođat šaddet oalle stuorrát, erenoamážit skuvllas. Muhto moai leimme nuorat ja munnos lei gillilvuohta ja oaivvildeimme ahte galggaime buot buoremusa dahkat mo de dal leažžá. Moai smiehtaime orrut Sirpmás ovtta dahje guokte jagi ja de vuolgit fas máttás. Unnán diđiime dalle ahte Sirbmá galggai munno nu geasuhit ahte šattai munno ruovttusadjin 1953:s gitta 1962’ rádjái, dušše gaskkalduhtton mottiin lohkanjagiin. ¶
Sirpmá skuvlabiire lei máŧohis viiddis, muhto ássan lei deatnogátti vađain. Riikka goalmmádin stuorámus deatnu lei eallinvuođđun olbmuide geat ledje ássagoahtán Deanuleahkái. Dat lei johtolatgeaidnu mii čanai oktii dán guhkedáláš servodaga, ja deanus fidnejedje luosa iežaset atnui ja vuovdimii. ¶
1953:s skuvlabiirre viidodat lei Fanasgiettis nuorttabealde gitta Bartii oarjin, ja davás guvlui ledje nohkameahttun duoddarat, jeakkit ja jávrrit. Go siskkit riikkageaidnu ollii Fanasgieddái ja Bildámii, de dát skuvlabiirre oassi sirdojuvvui Buolbmát biirii. Mu 1972’ leksikonas logan ahte Sirpmá biirres ledje su. 240 ássi, muhto ieš Sirpmá vađas orun muitimin ahte orro sullii 100 olbmo 1953:s. ... ¶
Sirpmá internáhtta ja skuvla ¶
(Govva: Einar ja Sissel Gullichsen) ¶
... Moai Sisseliin bođiime Sirbmái 1953:s, leimme unnán hárjánan oahpaheaddjit. Sissel gal lei oahpahan golbma jagi, muhto mun bohten njuolgga oahpaheaddjiskuvllas. Ii goabbáge munnos dovdan Finnmárkku, ja moai ean diehtán olus maidige sámi kultuvrra birra. Moai ean máhttán ean sánige sámegiela. Ja Sirbmá lei eanemus sieiva sámi skuvlabiire olles Norggas. Muhto nugo juo lean dadjan: Moai liikuime hástalusaid duosttuhit ja háliideimme vásihit juoidá mii lei erenoamáš. Dat guhkes breava maid Bill Aubert čálii munnuide ovdalgo davás vulggiime, dagahii munno ain sáhkkiibun. Bill’ breava muitalii maiddái ollu Sirpmá ja skuvladilálašvuođaid birra. Dát lei munnuide stuorra ávkin. Moai deaivvadeimme maiddái Máret-guoktáin Billiin Oslos geasset ovdalgo vulggiime. Sudno geažil sáhtiime vuolgit Sirbmái veaháš báikkálaš diehtoseahkain ja ollu ráđiiguin. ¶
Giella lei stuorámus váttisvuohta. Nugo Bill muitala iežas breavas, de ii báljo lean oktage gii máhtii dárogiela go skuvlii álge. Muhto Uhcaoabbá, Elle Adriánná, duottarstobus gii lei 6-jahkásaš, máhtii veaháš dárogiela, son lei rabas, hállái ja somá. Moai hálaime skuvlastivraovdaolbmuin ja ozaime su beassat álgit skuvlii jagi árabut - veahkehan dihtii munno. Dát ordnašuvai, ja vuosttaš beaivve rájes leigga Sissel-guovttos Uhcaoappáin priváhtaoahpaheaddjin nubbi nubbái. Sissel oahpai sámegiela, ja Elle Adriánná oahpai dađistaga eanet dárogiela. Klássalanjas su geavaheimmet dulkan 1. luohkás. Muhto oktii gal Sissel mettii issorasat giellamoivvis. Rehketdiimmuin galge sii suorpmaiguin lohkat logi rádjái. Sissel geigii bealggi ja jearai: "Mii dát lea?". Oahppit vástidedje nugo duohta leige: "Bealgi", muhto Sissel jáhkii son lei oahppan suorbmasáni, ja beivviid ja vahkkoviissaid sii lohke belggiid ja dadje: "Mus leat logi bealggi". Maid son mánát smihtte? Ja Uhcaoappás lei sihkkarit somá. Muhtun rehkenastindiimmuid Sirpmáskuvllas háliidii Sissel dahkat somábun, ja attii rosiinnaid maid galge lohkat. Dása gal mánát liikojedje, ja ujus oahppi Unni Utsi jearai Sisselis muhtumin mojunjálmmiid; "Rivgu, leago fargga rosindiibmu?" ¶
"Vuosttas beaivve rájes leigga Sissel guovttos Uhcaoabbáin priváhtaoahpaheaddjin nubbi nubbái. Sissel oahpai sámegiela, ja Ellen Adrianna oahpai dađistaga eanet dárogiela. ¶
(Govva: Einar Gullichsen) ¶
1957:s čađaheimme moai Sisseliin sámegiela eksámena Oslo universitehtas. Moai ean oahppan gal hállat nu ollu sámegiela, muhto moai oahpaime sámi giellaoahpa. Dát oahppu nannii munno jáhku ahte sámemánát berrejit oažžut álgolohkanhárjehusa ja -čállinoahpahusa iežaset gillii, ja ahte sii berrejit beassat oahppat dárogiela amasgiellan seammaláhkai go earát ohppet eaŋgasgiela dahje duiskkagiela. Dán oktavuođas lei miellagiddevaš lohkat maid Bill Aubert čálii dán birra Aftenpostenis juo 1956:s. Son oaivvildii seamma. ¶
Go juo leat giellaváttisvuođaid birra hállamin, de háliidan namahastit riiddu mii bohcidii Sámelávdegotti evttohusa geažil. Dát dagahii ollu rieja ja riiddu gielddain. (Geahča čállosa dán birra dán artihkkala loahpas. Doaim.) ¶
Politihkalaš beroštupmi lei oalle stuoris Sirpmás. Riikkapolitihkka lei amas go nu unnán ledje radioapparáhtat mas dieđuid livčče ožžon. Eaige lean nu máŋggas geat diŋgojedje aviissaid, ja sii geat dan dahke, diŋgojedje guovlluaviissaid nugo "Finnmarken" ja "Finnmark Tidende". 1953’ Stuorradiggeválga movttiidahtii munno čilget ohppiide mo riikka stivrejit ja hálddašit, ja mii loahpaheimmet dán oahpu doaladettiin "suollemas" ja duođalaš válggaid mas oahppit oassádalle. Buot bellodagat ledje válgačoahkkimiin ja lei hui čearggus go galggai jienaid lohkat. Mun sáhtán muitalit ahte Bargiidbellodat oaččui measta buot jienaid, ja Tor Regnor Solbakk šattai "stáhtaministtar" Sirpmá skuvllas. Dát "Stuorradiggi" oktan Ráđđehusain ja stáhtaministariin ožžo doaimmaid ja vuoigatvuođaid skuvllas ja dat adde ohppiide sihke deaŧalaš doaimmaid ja ovddasvástádusa min uhca skuvllaservodagažis. ... ¶
Go mis lei nu guhkes dálvi Sirpmás, de lei lunddolaš ahte oahppit liikojedje čuoigat. Dát dat várra lei Máret-guoktá Billain oaččuhan ohcat Sabetsearvvis Oslos sabehiid skuvlamánáide. Moai maiddái válddiime oktavuođa Sabetservviin ja oaččuime dađistaga nu máŋga pára sabehiid ahte ledje doarvái buohkaide. Sabehiid moai nummarasttiime ja daid ceggiimet fásta sajiide olgofeaskáris. ¶
Oahppit fallo čuoigamis ja hállu gilvalit stuorui. Mis ledje sihke njuiken-, ladnjedallan- ja čierastangilvvut. Mii bovdiimet Buolbmát ja Skiippagura skuvllaid mielde go geaidnu ráhkaduvvui. Maŋŋá oassádallagohte maiddái Njuorggáma, Ohcejoga, Vuovdaguoikka ja Gáregasnjárgga skuvlabiirret. Lágidemiid mii juogadeimmet gaskaneamet. Stuorámus gilvu dollojuvvui Sirpmás 1961:s man oahpaheaddji Magne Hofshagen jođihii. Suoma beale ustibat ledje buktán hirbmat fiinna vuoittuid, muhto sin mielde manne eanaš vuoittut ruovttoluotta Supmii. Sii ledje nu olu falit min, muhto Frøydis Guttorm gal birgehalai singuin čierastallamis. Dás ferte maiddái čilget ahte máŋga Sirpmá-oahppi eai geavahan čuoigangápmagiid maŋŋečatnosiin, muhto geavahedje nuvttohiid ja ruovdabessodagaid. ... ¶
Ollesolbmuidhárjehallan ja -faláštallan maid šattai eambbo ja eambbo dábálažžan. Mis ledje faláštallaneahkedat duhkoraddanlanjas, ja muđui čievččaimet spáppa bievlaáigge ja čuoiggaimet dálvet. Mii álggaheimmet Deanu faláštallansearvvi ja soađaimet guhká faláštallanlihtuin go leimmet searvái bidjan sámegiela nama. Máŋgii lean smiehttan ahte gávdnogo šat dien áigodaga faláštallansearvvi čoahkkingirji gostege. ... ¶
Ovdalgo geaidnu bođii 1958:s, de orro ollu oahppit internáhtas. Lohku rievddadii. Skuvlajagis 1953/54 ledje mis badjel 60 oahppi skuvllas, ja dáin orro 25:s internáhtas. Mis lei vuorroskuvlaortnet: 1. - 3. luohkkálaččat vázze moadde vahkku ja dasto bohte sin sadjái 4. - 7. luohkkálaččat. Juohke joavkkus ledje 3 - 4 vuoru skuvlajagis. Lei ollu šlápma ja stuorra vuordámušat go ain lei vuorromolsun. Ohppiid dolvo ruoktot heastasáhtuin. Lei duođai somá oaidnit go buot heasttat bohte reagain ja buriid duljjiiguin, ja Issát Pedersen Varsi, Niillas A. Pedersen Varsi, Stuorra-Peđar Varsi, Jovnna Varsi, Piera Holm Varsi, Biret-Niillas Varsi ja máŋggas earát čuččodedje beaskkat badjelis suittehiiguin. Geasset ja giđđat geavahedje johkafatnasiid sáhtosteapmái. Muhtumin ledje heajos siivvut go galggaimet vuoru molsut. Dalle bohciidedje váttisvuođat. Jiekŋa ii gierdan, iige lean reahkasiivu. Mun muittán ahte Leavvajoga oahppit, Odd, Ragnhild, Sven Åge ja Hans Fridtjof, fertejedje guovtte - golmma geardde mannat čuoigga vári badjel, oktiibuot 66 km Leavvajohkii. Sii várra idjadedje Roavvegiettis dahje Čuđiidguras. Muhto sii birgehalle bures ja jovde ruoktot. ... ¶
Go guokte jagi leimme leamaš eret Sirpmás 1955 – 57 áigodagas, de lei imaš vásáhus beassat biillain gitta bráhka lusa. Sirbmá ii leat šat dat seamma mii ovdalis lei. Govda geaidnu lei guhkes hávvin ruonas vađa badjel, ja biillat ráhkadedje hirbmat sáttosuova go meattildedje. Mu mielas orui ahte olbmot maiddái doapmagohte eanet. Ja skuvlaservodahkii guoskkai erenoamážit. Vuorroskuvlaortnet nogai. Internáhtta heaittihuvvui ja gielda osttii guokte skuvlabusse. Piera Olsen Sirpmás ja Jovnna Halonen Skiippaguras leigga skuvlabussevuoddjit. ¶
Dan botta go Einar ja Sissel Gullichsen leigga virgeluomus, bođii geaidnu Sirbmái, ja soai sáhtiiga máhccat biillain ja varas sámegielmáhtuin. ¶
(Govva: Einar ja Sissel Gullichsen) ¶
Dálueamit Ánná Nilsen lei Unjárggas eret. Son lei leamaš internáhta dálueamit Sirpmás jahkeviissaid. Son lei hirbmat ábas bargat ja skihkahii bures buot divššu ja sisaoastimiid. Sus ledje guokte biiggá. Unjárgalaš Sigrid Mathisen ja gaskanjárgalaš Máret Somby leigga biigán vuosttaš guokte jagi. Dasto álggii sirbmálaš Hilda Varsi ja Brita Mathisen, gii maŋŋá náitalii Toralv Pederseniin. Goappašagat galggašeigga leat oahpes olbmot Sirpmás go nu máŋga jagi oskkáldasat barggaiga skuvlla ja báikkálaš servodahkii ávkin. Bassi lei Elle Biret Anthi. Vaikko son spirraliiguin giksašuvai, de son beaivválaččat ražai dola doalahit uvnnain ja bassat klássalanjaid. Dávjá mii árkkášeimmet su giđđat. Olgun lei stánžžas ja nuoski. Boares muorraláhttiid dievva lei sáttu ja duolva, ja láhttit ledje dego ránes sáttobáhpárat. Su veahkehii isit Hánsa Anthi, gii maiddái murrii, guttii sisa ja muđui lei muhtunlágan bearráigeahčči - hui unnán bálkkáin. ... ¶
Sirpmá skuvla lei nugo lea juo namahuvvon, njealji oasis. Moai Sisseliin leimme áidna oahpaheaddjit vuosttaš jagiid. Maŋŋá mii leimmet sihke golmmas ja njealjis. Muhtumat bohte ja bisso oanehat áigái, ja muhtumat fas ledje olles jagi dahje moadde jagi. ... ¶
Internáhtas fertejedje buohkat veahkehit ee. muoraid viežžat. ¶
(Govva: Einar ja Sissel Gullichsen) ¶
Sirpmá skuvlla stuorra heahtin lei čuovgaaggregáhta. 12 hk dieselmohtor galggai addit čuovgga skuvlii, duottarstohpui ja Tapio gávpái. Mohtor lei hejot isolerejuvvon visttážis váldovistti bajábealde. Hui ollu báhtterseallat ledje nuppi lanjas. Mohtora fidnii doaibmagoahtit go cahkkehii sigareahttalágan cahkkehasa ja skruvii dan mohtorii. Ja de galggai gieđain jorahit. Dát lei hirbmat lossat uhca Skuvlaolbmážii gii ii lean nu gievra. Lihkus láve duottarstobu Nils Erik Hansen álo veahkehit. Sus lei erenoamáš teknihkalaš máhttu ja lei gierdevaš mohtoriid divodit. Mohtora lei álo váttis fidnet doaibmat, go ain álfárot bisánii. Lei heahti go buolašgráđat njidje 30:i. Dalle jieŋui dieselolju, nu ahte soagui ja illá golggai silli čađa. Dalle fertiimet čázi maiddái gurret mohtoris juohke háve go lea leamaš anus vai ii galbmo ja biđge mohtoroasi. Muhtun dálvve mohtor álfárot bieđganii, ja fertiimet ođđa háhkat. Moadde vahkku mii geavaheimmet petromávssaid. Dát adde buori čuovgga klássalanjas, muhto čuovga lei garas ja lámppáin lei váivves hádja ja jurra mii dagai ahte sihke oahppit ja oahpaheaddjit ledje hirbmat viessasat ja váibasat loahpageahčen beaivvi. Mun in lean goassige ovdal oaidnán petromávssaid ja in máhttán daiguin olus maidige. Muhto mun jáhkán ahte Magnus Varsi dávjá šattai "petromáksa-hoavdan". ¶
Mun muittán bures vuosttaš juovlabeahcefeastta mii mis lei duhkoraddanlanjas. Dáinna ledje ollu váttisvuođat. Vuos lei váttis fidnet juovlabeazi. Jogo "suoládeimmet" dan Suoma bealde dahje oaččuimet dan Leavvajogas. Dán in muitte nu vissásit. Muhto maid mun muittán lei ahte vuorrasut olbmot Sirpmás eai liikon juovlamuora geavaheapmái ja ahte galge jorrat muora birra. Muhto liikká mis lei juovlabeahcefeasta ja joraimet beazi birra, muhto dieđusge mis ii lean juovlastállu. Mii leimmet vissa lágidan muhtun smávvapáhkažiid ohppiide ja veaháš liiggás buori biepmu, muhto sii geat ožžo albma páhkaid ledje vuosttaš luohkkálaččat. Sii ožžo juohke jagi fiinna, stuorra páhka Sørlánddas Dybvåga nissonolbmuidsearvvis. Dát oktavuohta álggahuvvui Máret Aubert’ áigodagas, ja dát árbevierru doalahuvvui nu guhká go moai leimme Sirpmás. Juoga erenoamáš dáhpáhuvai min vuosttaš juovlabeahcefeasttas. Gielddastivrraáirras Roavvegiettis, mun jáhkán su namma lei Hansen, bođii seamma beaivve vácci Buolbmágis, gos lei leamaš čoahkkin. Son oinnii ahte lei čuovga duhkoraddanlanjas ja bođii sisa. Mun ožžon diehtit gii son lei ja vuostáiválden su baluin. Mun ledjen maiddái gulastan ahte son lei nana kristtalaš, ja mun ballen ahte son galggai min cuiggodit go dánssuimet "báhkindánssa" čiŋahuvvon muora birra. Muhto ii nu dán háve, son baicca čohkkedii ja hálai mánáiguin Ipmila ja Jesusa birra. Mun in ádden gal in maidige maid son dajai go son dieđusge hálai sámegillii. Son oaččui mánáid guldalit dárkilit, ja vuolggedettiin vilppastii uksagaskkas ja dajai: "Hearrá buresivdnidivččii din!" ¶
"Lávdegotti mii galggai guorahallat sámiid áššiid" dahje "Sámelávdegotti" nammadii ráđđehus 1956:s ja dat almmuhii evttohusas 1959:s. 1960:s ledje garra digaštallamat evttohusaid birra, erenoamážit Kárášjogas ja Buolbmágis, gos gielddastivrraid eanetlohku vuosttaldii evttohusa láhčit stuorát saji sámegillii skuvllas. ¶
Einar Gullichsen válljejuvvui 1959:s Buolbmága gielddastivrii Olgešbellodaga ovddas. Doppe lei son 1960:s mielde gieđahallamin Sámelávdegotti evttohusa. Gullichsen lei unnitlogu evttoheaddji ja sii dorjo viidát Sámelávdegotti. Dás mii geardduhat Buolbmága gielddastivrra referáhta oktan mearrádusain ja unnitlogu evttohusain. ¶
Ášši nr. 54/60: Sámelávdegotti árvalus ¶
Maŋidanevttohus ii dorjojuvvon go 9:s vuosttaldedje ja 4:s dorjo. Ášši váldui de jienasteapmái. Ovdagotti evttohus dohkkehuvvui 8:in jienain 5 jiena vuostái mat doarjo áirasa Gullichsena evttohusa. ¶
Ovdagottii evttohus čuodjá: Ovdagoddi lea doallan álbmotčoahkkima gullan dihtii giliolbmuid oaivila Sámelávdegotti evttohusa birra. Ovdagoddi lea ožžon čielga dieđu ahte eanaš oassi čoahkkináirasiin vuosttaldedje lávdegotti skuvlaáššiid evttohusa. Álbmotčoahkkima oainnu mielde ja lávdegotti evttohusaid dárkilis guorahallama vuođul, ovdagoddi ovdanbuktá čuovvovaš ovttajienalaš evttohusa gielddastivrii: Gielddastivra ii oainne dárbbu sirret unna oasáža Norgga álbmogis, ii kultuvrralaččat iige ekonomalaččat, nie mo lávdegotti evttohus lea mii guoská sámi álbmogii Finnmárkkus, buohtastahte evttohusa II c-čuoggá: "Giellaášši ja sámi kulturoasi nannema ášši." Ekonomalaš doaimmat nannet boazodoalu berrejit nugo Sámelávdegoddi evttoha, deattuhuvvot eanet go dássážii leat dahkkon. Mii guoská eanandollui, stohpohuksemiidda ja nu ain, de daidda dáláš mearrádusat leat doarvái buorit ja ii leat dárbu sierramearrádusaide mat leat oaivvilduvvon erenoamážit sámi guovlluide. Dákkár sierramearrádusat váikkuhivčče eahpelunddolaš vuogi mielde ain eanet olgguštit dán čeardda sihke kultuvrralaččat ja ekonomalaččat, mii maŋimus jagiid lea lundddolaččat assimilerejuvvon ja leat šaddan Norgga álbmotservodaga dievaslaš ássit. ¶
Buolbmát gielddas lea juo mearriduvvon ahte sámegiela sáhttá geavahit veahkkegiellan skuvllas go lea dárbu oahpahusas. Sámegiela lassegeavaheapmi ja oahpahus váikkuha eahpitkeahttá dasa ahte dárogielamáhttin hedjona ja dát gal ii galgga leat min dáláš skuvlalágideami ulbmilin, buohtastahte IV a-čuoggá : "Sámi skuvlapolitihka ulbmil" ja "Ođđa láhkaásahus sámegiela geavaheapmái". ---- ¶
Unnitlogu evttohus man áirras Einar Gullichsen ovdanbuvttii čuodjá: Sámelávdegotti evttohusa smiehttamuš Prinsihpalaččat leat mii ovttaoaivilis Sámelávdegottiin ahte berre álggahit doaimmaid mat nannešedje ja suddješedje sámiid - ekonomalaččat, sosiálalaččat ja kultuvrralaččat. (Sámelávdegotti evttohus siidu 19) Dás ii heive árvvoštallat juohke konkrehtalaš doaimma maid lávdegoddi evttoha álggahit, muhto liikká mii háliidat cealkit čuovvovačča skuvllasuorggi doaimmaid birra: 1. Mii doarjut measta ollislaččat Sámelávdegotti evttohusa Skuvllaortnet ja skuvllaáigi-oasis (siiddut 55 - 56). Dás háliidat erenoamážit deattuhit oažžut unnidit ohppiidlogu luohkáin. 2. Mii doarjut Sámelávdegotti evttohusa oainnu ahte sámegiela berre sáhttit válljet fágan dan sadjái go duiskkagiela gymnásaráhkkaneaddji linnjás nuoraidskuvlla ovccát jagis. Berre maiddái leat vejolaš oažžut sámegiela oahpahusa fidnosuorggis nuoraidskuvllas. Kulturhistorjjálaš oahpahus sámegillii berre maiddái leat oassin giellaoahpahusas. Mii eaktudat ahte sámegiela giellaoahpahus ii váikkut nuoraidskuvlla gelbbolašvuhtii. 3. Berre ásahit sámi linnjá gymnásadásis. 4. Mii guoská "Ođđa láhkaásahus sámegiela geavaheapmái"-oassái, de eat sáhte miehtat nie ollu go Sámelávdegoddi evttoha: Álgooahpahus buhtes sámegielahálli ja giellaseaguhus luohkáin berre, nu guhkás go lea vejolaš, dáhpáhuvvat dárogillii, muhto sámegiella berre geavahuvvot go lea dárbbašlaš vai mánát áddejit mii oahpahuvvo. 5. Mii doarjut gierdevašvuođa vuođđojurdaga man lávdegoddi rávve skuvllaide gos leat guovttegielalaš ohppit. 6. Oahppogirjjiid birra: Mii oaivvildat ahte duppalteavsttat oahppogirjjiid berre geavahit jos biire biirrečoahkkimis mearrida dan. Veahkkeoahpahusas ferte oahpaheaddjis leat vuoigatvuohta geavahit duppalteavsttat oahppogirjjiid beroškeahttá mearrádusain jos oaidná dárbbašlažžan pedagogalaš sivaid geažil. 7. Jos sámegiela universitehta eksámen (vuođđofága dahje gaskafága) ii adnojuvvo bálkábajidanfágan, de mii evttohat ahte stáhta juolluda stipeanddaid oahpaheddjiide geat váldet dán eksámena. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Sigrunn Myren riegádii 1910:s Sieidevuonas, vearas Deatnuvuona olggumusas mii dál lea ávdinin báhcán. 1934:s son náitalii Hans Rønbeckain, gii lei riegádan Hámmarfeasttas 1912:s. Soai fárriiga Kárášjohkii, gosa álggaheigga smávvadállodoalu njáskkahaga bokte. Maŋŋá oaččui Hans Rønbeck máŋga virggi Kárášjoga gielddas, ja maiddái politihkalaš ámmáhiid gielddas. Náittospárra Rønbeck leigga aktiivvalaččat mielde Bargiidbellodagas, ja Hans Rønbeck lei báikkálaš searvvi ovdaolmmoš 1934’ rájes. Hans Rønbeckas lei guovddaš rolla Sámelávdegotti evttohusa oktavuođas, ja lei dovddus vuostálasti dohkkehit sámegiela oahpahusa skuvlii. ¶
Hans ja Sigrunn Rønbeck fárriiga Romsii 1983:s. Hans jámii 1994:s, muhto Sigrunn orru ain Romssas ja son lea dássážii leamaš viššalis aviisalohkkiidbihtáid čálli. Mii leat ožžon lobi bájuhit ságastallama maid son doalai Kárášjoga gilisearvvis Oslos 1996:s. Mii giitit maiddái Sigrunn Rønbecka go oaččuimet máŋget ja geavahit muhtun dokumeanttaid su stuorra vuorkkás. ¶
Ráhkis ustibat! ¶
Go mun vuosttaš geardde gullen Kárášjoga gilisearvvi birra munno nieiddas Ingbjørgas ja munno dál jápmán ustibiin, Ingrid ja Georg Næssas, de mun ilosmin ja jierásmin sin láhkai, ja mu illu lea ain stuorát dál, go dinguin lean deaivvadan. Mun dovddan ahte mun duođai lean ustibiid luhtte, go máŋggas dis lehpet munno buoremus ustibiid mánát. Mu ságastallama ulbmilin dás lea muitalit váhnemiidádet ja fulkkiideattet árjja birra guhkes áigodagas sámi servodagas, measta 50 jagi politihkalaš doaimma árjja birra mas moai isidiin oassádalaime váhnemiidádetguin ovttas. ¶
Nugo dii diehtibehtet, de lei garra 20-30-loguin stuorra bargguhisvuohta olles riikkas. Ii gávdnon dalle lohkanloatna nuoraide geat háliidedje oahpu váldit. Iige lean bargu fidnemis ollu nuoraide riikkas. Dán lehpet dii iežage vásihan. ¶
Dás mun ferten beassat muitalit munno Kárášjoga oktavuođa birra. Go mu isit, Hans Rønbeck, eanandoalloskuvlla loahpaheami ja guovtte mánnosaš kanturgeatnegas áigodaga maŋŋá Altagårdas, gávnnahii ahte son háliidii ođđadoallohuksemiin ja smávvadáluin álgit Kárášjogas 1932:s, ozai 40 mihtu ja álggii seamma čavčča njáskat 10 mihtu. Dálvet 1933-34 lei Hánsa Oslos ja gergehii 6-mánnosaš gávpeskuvlla. Go moai easkkanáitalan párran, čakčat 1934, fárriime Kárášjohkii, de lei Hánsa bargan ja gilván 15 mihtu eatnama, čuohppan ja buktán hirssaid náveha huksemii ja lei muvren muhkkekeallára, ja hárjánan snihkkárat ledje cehkkon náveha njealji gussii, ja stálja ovtta hestii, ja suoinnit gussii ja hestii ledje láddjejuvvon. Moai oruime Hánssa váhnemiid geassestobus dálvvi badjel, dassái go son lei čuollan ja vuojihan hirssaid stobu várás. Dáid lei sahán ja ceahkuhan geasset. Dán láhkai moai álggus oaččuime oktavuođa siidaguimmiiguin Kárášjogas. ¶
Geaidnu Leavnnjas lei 1934’ geasi ollen Kárášjoga rádjái, ja moai olliime čáppa ja fiinna gillái fierttus čakčabeaivvadahkan. Moai leimme nuorat ja dearvasat, 22 ja 24 jagi boarrásat, ja moai illudeimme buriin mielain ja nana gieđaiguin huksegoahtit ruovttu. Kárášjohka, mii dán rádjái lei leamaš ráfálaš sierra dilis, lei dál fidnen bistevaš busseruvttu Isaksen vieljažiid bussesearvvi bokte. ¶
Kárášjoga álbmot ledje eanaš sápmelaččat, muhto moadde dáža ja rivgu orro ieš márkanbáikkis. Dát ledje suohkanbáhppa ja leansmánni, guovlludoavttir, vihtta oahpaheaddji, golbma gávpeolbmá, poastaolmmái ja telefonhoavda ja vuovdehálddašeaddji. Dan áigge earuhedje ámmátolbmuid, oahpaheddjiid, gávpeolbmáid ja eará dážaid smávvadálolaččain ja johttisámiin, nugo maiddái lei dáhpi dahkat eará guovlluin riikkas dábálaš bargiid ektui. ¶
Go mun smiehtadan dán áiggi, de imaštalan veaháš ahte sámi álbmot munno vuostáiválde ustitlaččat ja oskkáldasat, muhto go dán lean maŋŋá guorahallan, de lean ádden ahte sii dovde oktavuođa munnuin, go moai leimme sin láganat, smávvadálolaččat seamma eavttuiguin ja seamma beroštumiiguin go sisge ledje. ¶
Kárášjogaálbmot mii guhká lei sierra orron olggobealde eará servodagaid, váilevaš geainnuid geažil, lei liikká leamaš nu čeahppi ahte lei vuođđudan Kárášjoga bargiidbellodaga juo sullii 1920:s, ja 1926:s lei sis sin vuosttaš ja áidna bargoheaitta, go geahččaledje oažžut moadde evrre eanet juohke galmmihuvvon bohccobiergokilos maid dolvo gávpeolbmáid ovddas Billávutnii dálvet buotlágan dálkkiin heastavuodjingeainnu obbasa čađa 300 kilosaš biergogurpmiin riddui, ja fas ruovttoluotta 300 kilosaš jáffogurpmiin ja eará gálvvuiguin. ¶
Mátkái golle njeallje beaivvi ja sii ožžo 40 ruvnnu mátkkis, logi ruvnnu beaivái heastta ja olbmá ovddas, ruđaid maid divdna dárbbašedje. Riđuid čađa ja 30 - 40 buolaš grádas galbma Porsáŋgguvuotnaráigge johtin lei garra ja šleaipa bargomátki, muitalii Hánsa maŋŋá. ¶
Válgajagis 1934:s dieđihii Kárášjoga bargiidbellodat Norgga bargiidbellodahkii miellahttun. Sii ledje dán rádjái bisson eadnebellodaga olggobealde. ¶
Dál Kárášjoga álbmot luohttigohte čuvges boahtteáiggi boahtimii, ja ođđa geainnuin ja lagat oktavuođaiguin riddoálbmogiin, sii áddejedje ahte lei deaŧalaš oahppat dárogiela buorebut. 1937:s go oahpaheaddji Løining heittii gielddaruhtadoallevirggis, de Rønbeck oaččui virggi, ja doaimmai guokte jagi, ja dalle son biddjui bargui ođđa virgái Finnmárkku fylkkagálvoháhkan ásahussii (Finnmark fylkesforsyning), mas son ovdánii válddálažžan ja hoavdan maŋŋá soađi. 1947:s bođiime fas ruovttoluotta Kárášjohkii, gos Rønbeck biddjui kanturhoavda- ja livnnethoavdavirggiide. ¶
bajilčála, Čáhcesullos skábmamánu 9. beaivve 1949: "Sápmelaččat Kárášjogas gáibidit seamma gielalaš oahpahusa mánáidasaset go dážainge lea." ¶
Skábmamánus 1949:s dollojuvvui skuvlastivračoahkkin Kárášjogas gos meannudedje Skuvladoaimmahaga ovttastahttinlávdegotti (Samordningsnemnda for skoleverket) čállosa, ja sii ovdanbuktet giellaoahpahusa ášši, muhto eanetlohku ii liikká loahpalaš evttohusa ovddit. ¶
Ovttastahttinlávdegotti čálus lei sáddejuvvon Finnmárkku skuvladirektevrii, gii lei geažidan ásahit sierra luohkáid sámi mánáide giellaseaguhus guovlluid álbmotskuvllain. Dán evttohusa mielde livčče leamaš guokte linnjá álbmotskuvllas Kárášjogas, okta sámemánáide ja okta dážamánáide. Nugo vurdojuvvui, ášši bohciidahttii viiddis ja vuđolaš digaštallama skuvlastivrra gieđahalladettiin. Skuvlastivra vuosttaldii juogadit skuvlla guovtti linnjái, čuovvovaš ákkain: "Nannen dihtii dálu sámi álbmoga ekonomalaš vuođu, mii dáhttut dáidda oahpahusa dievaslaš dáruiduhttima ulbmiliin. Earuhit sámi ja dáža mánáid lea hirbmat vahágin, ja dáláš oktasašskuvla ferte danin bisuhuvvot, go dát doarju buoridit áddejumi ja oktavuođadovddu mat leat dárbbašlaččat buori ovdáneapmái." (Mearrádusa lea daláš skuvlainspektevra Meløy čállán.) ¶
Skuvlla giellaášši ja oahpahusgiela válljema oktavuođas leat dalle guokte áibbas vuostálas oainnu ja oaivila. Ovttastahttinlávdegotti Finnmárkku miellahttu, Per Fokstad, Deanus ja skuvladirektevra doalaheaba gielalaš juohkima skuvllas giellaseaguhus guovlluin. Kárášjoga skuvlastivra doalaha oktasaš skuvlla dáruiduhttima dievaslaš ulbmiliin. (Skuvladirektevra dalle lei Aarseth.) ¶
Skuvlastivrra mearrádus bovttii olbmuid beroštumi, ja go giliolbmot radios geassemánu 16. beaivve 1953:s gulle ahte "Sámi Ráđđi/Samisk Råd" galggai ásahuvvot, de olbmot bealljeskaddaraste ja jerre: "Maid dátgis mearkkaša? Mis han leat iežamet álbmotválljen ovdagoddi ja gielddastivra, main eatnašat leat sápmelaččat, ja fylkkadiggi ja stuorradiggi maid mii ieža leat leamaš válljemin. Mis ii leat dárbu sámeráđđái." "Kárášjoga bargiidbellodat lea eanet go 20 jagi leamaš áidna orgána mii lea sámi áššiid guorahallan minguin geaidda áššit gullet, namalassii sámi álbmogiin." ¶
Boađus lei ahte "Sámi Ráđđi" nammaduvvui vaikko sámiin eai lean gulahallan eallinvurbbiideaset birra. ¶
Go gaskaboddosaš fylkamánni virgehas Dag Tønder, ovttasráđiid Deanu olbmáin Per Fokstadain, evttohii nammadit Sámelávdegotti, de nammadii Girko- ja oahpahusdepartemeanta "Lávdegoddi guorahallat sámi áššiid" borgemánu 3. beaivve 1956:s. Gávcci olbmo nammadedje lahttun, daid gaskkas okta Kárášjogas ja okta Guovdageainnus; Lind Meløy ja Arvid Dahl. Guktot dážat. ¶
Ii oktage sápmelaš guovlluin geaidda ášši guoskkai, dohkkehuvvon leat mielde beroštumiideaset áimmahuššat. Tønder bivddii Hans Rønbecka leat mielde Sámelávdegottis, muhto son ii miehtan go dát livččii sámiid dáhtu vuostá. ¶
Leigo ártet ahte olbmot ledje eattehan? Sii ledje doarvái gierdan! Dál manai gohččun olbmos olbmui! Juoga ferte dahkat! Suollemasat gohččojuvvui álbmotčoahkkimii Servodatvissui Kárášjogas cuoŋománu 9. beaivve 1960, justa 20 jagi maŋŋá Norgga sállemušbeaivvi, cuoŋománu 9. beaivve 1940. 89 olbmo bohte, ja cealkámuš Norgga Ráđđehussii čállui ja sáddejuvvui. Seamma eahkeda bođii livnnetbargi Hartvig Norvang munno geahčái muitalit čoahkkima ja mearrádusa birra. Rønbeck dajai sutnje: "Lei vahát go mun in diehtán čoahkkima birra. Mun livččen áinnas boahtit din gullat." Hartvig vástidii: "Don it eisege galgan diehtit dán birra, go dalle olbmot livčče du sivahallan. Dát lea min dahku ja moai leansmánnibálvváin Thorleif Baltoin hábmiime cealkámuša, ja čieža diđolašvihtana vuolláičálle." ¶
Dá čuovvu cealkámuš: ¶
Cuoŋománu 9. beaivve 1960 ¶
Norgga Ráđđehussii cealkámuš ¶
Bajábeale cealkámuš dohkkehuvvui sámiid álbmotčoahkkimis servodatviesus Kárášjogas cuoŋománu 9. beaivve 1960, 89 olbmos jienastedje 87 cealkámuša beali. Cealkámuša vuolláičállin válljejedje Per Lyngstad, Samuel J. A. Balto, Anna Norli, Inga Berit Rasmussen, Johannes Grønli, Berit J. Anti ja Ravna P. Sara. ¶
Go Norgga ráđđehus oaččui Kárášjoga álbmotčoahkkima cealkámuša, de bođii Girko- ja oahpahusministtar stáhtaráđđi Helge Sivertsen davás Kárášjohkii njukčamánus 1961, deaivvadit Kárášjoga bargiidbellodagain ja skuvlaeiseválddiiguin. ¶
Departemeanta lei hirbmadit hirpmástuvvan go cealkámuša ožžo, ja dál sii háliidedje vissásit diehtit maid olbmot Kárášjogas oaivvildedje. Ovdal čoahkkima servodatviesus eahkedis, lei Helge Sivertsen munno luhtte, ovttas Bargiidbellodaga stivrrain ja Bargiidbellodaga nissonolbmuidservviin ja Bargiidbellodaga Nuoraidservviin ja mii ságaškušaimet dili birra káfe jugadettiin. ¶
Eahkedis ledje 209 olbmo boahtán servodatvissui. Čáhcesullos bođii daláš skuvladirektevra Gjermundsen, sámekonsuleanta Hans Henriksen ja Sámiradio Kathrine Johnsen. Girko- ja oahpahusdepartemeantta "Sámi áššiid guorahallama lávdegotti evttohusa" nammaduvvon borgemánu 3. beaivve 1956 digaštalle vuđolaččat. Stáhtaráđđi čielggadii iežas earána gallestallama oktavuođas ja ollusat dáhtto sátnevuoru, sihke Bargiidbellodaga ovdaolmmoš, skuvladirektevra ja máŋggas earát, nugo smávvadálolaš Hans Henry Balto, geas lei hárpmas ja dovduičuohcci sáhkavuorru, ja man boađus lei ahte go sámekonsuleanta dáhtui sáhkavuoru, de su vuosttaldedje oktasaš nuvttotjuolggat dáncamiin. Dát lei jaskes demonstrašuvdna olbmuid bealis geat eai goassige ovdal lean demonstreren, ja moai árvideimme ahte dát lei ovddalgihtii plánejuvvon. Mu isit, Hans Rønbeck ja mun, leimme seamma láhkai hirpmahuvvan go stáhtaráđđige, ja Helge Sivertsen jitnosit láhttestii: "Dát ii leat ovtta olbmo dahku." Son oaivvildii Hans Rønbecka, gean vuostálastit álo sivahalle sámiid badjel mearredeamen. Duohtavuohta lei ahte sámit ledje ieža válljen Hánssa sin njunušin, daningo sii oaivvildedje, áddehahtti sivaid geažil, ahte son máhtii dárogiela buoremusat, ja máhtii hábmet dárogiela mearrádusaid čálalaččat buorebut go sii ieža. Dát čoahkkin báinnii Stuorradikki maŋit mearrádusa. ¶
Beaivvi maŋŋá lei stáhtaráđđi skuvllas ja sus ledje ságastallamat skuvllaeiseválddiiguin, ja eahkedis son lei guossin oktan bellodatustibiiguin leansmánnibálvvá Thorleif Balto ja su eamida Heaikka-Biehtár Káre Márjjá geahčen ja soai guossuheigga albma Kárášjoga-biepmu, vuššon bohccobierggu liemain. ¶
Nuppi beaivve manai Detnui, mii lei vuosttaš gielda riikkas gos 9-jagi skuvla lei álggahuvvon. Dan maŋŋá Kárášjohka oaččui 9-jagi skuvlla. Dát skuvla lei mánáide buorrin. Dál sii ožžo oahpahusa realskuvlla dásis (skuvla 7-jagi álbmotskuvlla ja gymnása gaskkas). Skuvlainspektevravirgi álggahuvvui 1948:s. Maŋŋá lasihedje oahpahusjođiheaddji ja máŋga eará oahpaheddji. ¶
Maŋit giittosbreavas hávskes Kárášjoga fitnamis, čállá Helge Sivertsen: "Mun ožžon ollu buoret vuođu gieđahallat Finnmárkku nuoraid oahpahusáššiid, maŋŋá go Kárášjogas fitnen. Mu mielas orru sosiálalaš revolušuvdna ollašuvvamin, erenoamážit Sis-Finnmárkku gielddain." Sivertsen čállá viidáseappot: "Go Kárášjoga guđđen, lei mus dáhpáhus Sieiddá linnjáide juhkkojuvvon nuoraidskuvllas gos oassádallen ohppiidfeasttas ja háleštin ohppiidráđiin. Daidda nuoraide geat dál ožžo 9-jagi oahpahusa, orro dego nuorit rahpaseamen, ja ahte sii ledje min servodagas, measta seamma dásis go earát. Máŋggas dieđusge fidnejit virggi ja gávdnet bargosaji iežasat gielddas ja riikkaoasis. Earát fas ohcalit eará báikkiide ja eahpitkeahttá sii iežaset duogážiin, bohtet leat ráđđejeaddjin gosa de ain bođežit. Sáhttáhan leat ovdamunnin bajásšaddat gárraseabbo dálkkádagas, buoššuduvvan dustet vásáhusaid maid earát eai soitte vásihit." Dán čálii stáhtaráđđi Helge Sivertsen maŋŋá iežas Finnmárkku gallestallama. ¶
Kárášjoga gielddastivra nannii juovlamánu 22. beaivvi 1961:s cealkámuša 8:in jienain 7 jiena vuostá. Gielddastivra hilgu sámelávdegotti evttohusa ja ávžžuha ahte doaimmat maid gieldda orgánat ovdalis leat evttohan dahje dorjon, galget čađahuvvot. Ovdagotti eanetlohku lei gielddastivrii evttohan cealkámuša mii measta ollásit doarjjui Sámelávdegotti evttohusa. Kárášjoga Johttisámiid Báikkálašsearvi lei ovttaoaivilis ovdagotti eanetloguin. ¶
Muhto Guovdageainnu suohkanstivrra ovttajienalaš mearrádus evttohusa birra čuodjá ná: "Suohkanstivra lea oalle ovttaoaivilis sámelávdegotti vuođđooainnuin ja ulbmiliin, go suohkanstivra lea ipmirdan lávdegotti nu ahte dat ii oaivvil sápmelaččaid sirret, muhto ahte dan áigumuš lea ahte sápmelaččat galget oažžut vejolašvuođa heivehit iežaset stuorraservodahkii ollesárvosaš miellahttun." Norgga Boazosápmelaččaid Riikkasearvi mearridii ovttajienalaččat 1960´ riikkačoahkkimis vuosttaldit Kárášjoga čoahkkima cealkámuša (Aarseth lei ovdaolmmoš).24 ¶
Finnmárkku Sámi Ráđđi ja Sámi Searvi, mat leat leamaš lávdegotti miellahttun, dorjot oalle ollásit lávdegotti oainnu (Hans Henriksen lei ovdaolmmoš). Eanaš cealkámušat gieđahallet muđui eanaš lávdegotti konkrehtalaš doaibmaevttohusaid. ¶
Girko- ja oahpahusdepartemeantta Stuorradiggedieđáhus nr. 21 (1962-63) Kultuvrralaš ja ekonomalaš doaimmaid birra mat leat sámegielat olbmuide erenoamáš guoskevaččat. Girko- ja oahpahusdepartemeantta ovddihus skábmamánu 23. beaivve 1962 ja gonagaslaš resolušuvnna bokte dohkkehuvvon seamma beaivve. (Helge Sivertsen ovddidan.) ¶
Go Stuorradiggedieđáhus nr. 21 almmustuvai miessemánu 11. beaivve 1963 ja sáddejuvvui fylkka sierranas ásahusaide, de lei dát váiduduvvon Sámelávdegotti evttohusa ektui. Sii ledje vuhtiiváldán Kárášjoga álbmotčoahkkima cealkámuša, ja dat lea bájuhuvvon ollásit Stuorradiggedieđáhusas nr. 21. Bajimusas njealját siiddus celkojuvvo ná: "Go lávdegoddi lea máinnašan Finnmárkku sámi guovlluid sámi váldoguovlun, de leat muhtimat dán ádden leat seamma go sámi reserváhta, sirrejuvvon muđui servodagas. Dát ii leat, nugo Departemeanta diehtá, leamaš Sámelávdegotti áigumuš. Departemeanta oaivvilda ahte sámegielat olbmuin galget leat seamma vuoigatvuođat ja geatnegasvuođat go dárogielat olbmuin leat." Mu mearkkašupmi: Dáthan lea ollislaččat numo Sámi cealkámuš háliida iežas álbmogii, ja dalle lea cealkámuša ulbmil ollašuvvon. ¶
Sámelávdegotti evttohusa kultuvrralaš doaimmat dat ledje mat suhttadedje stuorra oasi Kárášjoga álbmogis. Sii eai háliidan dárogielaoahpahusa njoahcudit, seammás go sii dovddahedje ráhkisvuođa eatnigiellaseaset, man háliidedje seailluhit. Seammás sii oaivvildedje ahte ealáhuslaš dilálašvuođat ledje plánejuvvon ja belohahkii čađahuvvon 1950-logus ovddasguvlui ja maid gieldda ásahusat ain ledje viidáseappot plánemin ja čađaheamen. Mun sáhtán dušše namahit doaimmaid maid Kárášjoga bargiidbellodat lea čađahan dáid jagiid go Bargiidbellodagas lei eanetlohku. ¶
Finnmark Dagblad aviissas njukčamánu 16. beaivve oainnán guhkes doaibmalisttu Kárášjoga gielddas maid bargiidstivra lea ollašuhttán: ¶
Dát leat áššit maid din vánhemat, áhkut ja ádját leat leamaš mielde mearrideamen ja čađaheamen, ja dii sáhttibehtet roahkka leat rámis sin dihtii seammás go din vánhemat sáhttet din rámidit, geat unnán skuvlavázzimiin soahteáigge, dalle go duiskkalaččat válde dis skuvlla, ieža lehpet nagodan háhkat oahpu ja buriid virggiid servodagas, mii din árvvusatná ja gudnejahttá. Mávssolaš, kristtalaš árbbi maid mánnávuođaruovttus oaččuidet, dan ii sáhte doarvái árvvus atnit. ¶
Munnos isidiin lei illun sin oažžut ustibin nuorravuođa rájes juo. Sii ledje ja leat gorges olbmot, geat gudnin atne ieža birget, gáibitkeahttá maidige servodagas. ¶
Sálašvággi, golggománu 17. beaivve 1996 Sigrunn Rønbeck ¶
Loga maiddái Hans Rønbeck jearahallama bájuheapmi ¶
Eará artihkkalat girjjis Sámi skuvlahistorjá 1 ¶
På norsk Åarjelh-saemien gielesne In English ¶
Artihkkal girjjis Sámi skuvlahistorjá 1 . Davvi Girji 2005. ¶
Svein Lund lea jearahallan Ebba Westerfjell ja Sofie Kappfjell Maajehjaevries 2003 (Govva: Basia Głowacka) ¶
Maajehjaevries Lulli-Nordlánddas orruba oappážagat geat goappašagat leaba leamaš oahppit sámeskuvllas Havikas, ja maid bargan sámi skuvllas Aarbortes. Muhto earret dan, de leat sudnos maid hui goabbatlágan vásáhusat. ¶
Sofie Kappfjell lea riegádan 1921:s ja vázzán olles skuvlaáiggi Havikas jagiid 1928-35. ¶
Ebba Vesterfjell lea ovcci jagi nuorat, ja váccii dušše ovtta jagi Havika skuvllas ovdal soađi. Loahpa skuvlaáiggis váccii son Maajeh-jávrri giliskuvllas. mii leat humadan oktanaga oappážagaiguin. ¶
Lei Sámemiššuvdna mii jođihii Havika skuvlla, muitala Sofie. - Muhto doppe ii lean obage sámegiella, ii ge oktage oahpaheaddji hupman lullisámegiela. Eai eará bargit ge internáhtas hupman sámegiela. ¶
- Go buot manai dárogillii, man ollu de ipmirdit doppe? - Ipmirdin gal veahá dárogiela go álgen skuvlii, muhto ledje earát geat ledje čeahpibut. Doppe beasai gullat dakkár cealkagiid oahpaheddjjiin dego ahte: "Son lea čeahpit, go sus lea eanet dárogiella ruovttus." Dalle mun jurddašin ahte manin bat dasto ii sáhttán leat sámegiella. Dainna lágiin dego vuosttaldin iežan siste. muhtin mánáin ledje váttisvuođat go máhtte unnán dárogiela go álge. ¶
- Skuvla lei dovddus dasa ahte lei sreaŋggis, movt don vásihit dan? - Mu mielas ii lean doppe nu sreaŋggis. Fertii han dakkár báikkis njuolggadusaid čuovvut. Ohppiin ledje fásta barggut maid galge bargat internáhtas. Mii basaimet ohppiid bevddiid, guttiimet muoraid sisa ja barggaimet eará diekkár bargguid. Dasa mun liikojin bures, mu mielas ii lean beare ollu bargu. Muhtimat gohčodedje skuvlla "Buvrohavika" go mii oaččuimet nu ollu buvrru doppe. Hávvarbuvru sieráhiin! Muhto mu mielas lei njálgga ja nu lea ain dál. Maŋŋil, go lean humadan earáiguin geat vázze Havikas skuvlla, de lean oaidnán ahte mis lei ieš guđet lágan oaidnu soames áššiide doppe. Earát leat váidalan áššiid mat mu mielas ledje buorit. Vearrámus lei go lei buohcci internáhtas. dalle veallájin ja jurddašin ahte livččii buoremus leat ruovttus. ¶
Maajehjaevrie lea leamaš báiki gos lullisámit leat gávnnadan. Earret eará leat sámemiššuvnnas leamaš čoákkámat dáppe guovtti geardde jagis. Dát govva lea váldon jagi 1930. ¶
(Govva: Samenes venn /Rogstad: Streif i sør-samenes saga) ¶
Ebba váccii dušše ovtta jagi Havika skuvllas. - Mun vázzen doppe dego sávza mii ii ipmirdan nu ollu. Ledje guokte oahppi geaiguin hupmen sámegiela friddjaáiggis. Muđui ii leat nu ollu maid muittán dan skuvlajagis. Muhto de bođii soahti ja Havikas ii lean skuvla šat ovdal go soahti lei nohkan. Loahpa mu skuvlaáiggis vázzen mun Maajehjaevries. Doppe lei skuvla ovtta lanjas girkus, mii gohčodeimmet dan unna-lanjažin. 1.- 3- luohkká vázze ovtta vahkku ja 4.- 7. luohkká dan nuppi vahkku. Doppe lei ahkit vázzit. Ledjen čađat áidna sámi mánná doppe, 2.- 7. luohkás. Ii lean suohtas, doaivvun livččii leamaš suohttasit jus eará sámi mánát livčče leamaš doppe. In livčče háliidan eallit oktii vel dieid jagiid, in mainna ge lágiin. ¶
- Mii lei stuorimus váttisvuohtan, oahpaheaddjit vai dat eará oahppit? - Ledje dat eará oahppit, eai oahpaheaddjit. Ii oainnat galgan oahpaheddjiide váidalit. Eai sii lean nu ollu olgun ahte oidne mii dáhpáhuvai. Muittán oktii go mis lei leamaš geahččaleapmi dárogielas. Oahpaheaddji dajai luohkkái: "Lea stuora heahpat. Ebba hupma sámegiela ruovttus, muhto lihkká lea čeahpit dárogielas go dii." Dan ii lean goasse galgat dadjat Diet friddagoartil šattai hirpmus munnje. Dat lei nu vearrái ahte eai geavahan mu nama ge, dušše fasttit dadje. Maid sii dadje lei nu fasti ahte dan in sáhte oba muitalit ge. ¶
Mun muitalin dan ruovttus. Áhčči dajai ahte go muhtin jagit vásset, gal hal de "dážat" ohppet. Ožžon dan ipmárdusa ahte dážat leat veahá ovttageardánat. De fárrii okta ruovde- máđi ovdaolmmoš deike iežas guvttiin nieiddain, ja nubbi dain nieiddain šattai mu buoremus olmmái. dan maŋŋil buorránii, ja hárdin unnui veahá. ¶
1958:s bivdojuvvui Sofie boahtit Aarbortii doaibmat dálueamidin sámi skuvllas. - Ledjen gullan nu ollu váidagiid internáhttaskuvllain, ahte jurddašin ahte mun gal dohko in vuolgge. Muhto mun dárbbašin barggu, ja go juo bivde, de jurddašin ahte geahččalan bargat doppe jagi dahje guokte. Muhto bargen doppe badjel guokte logi jagi, 1958:s ja 80- lohkui. Mun lean álo liikon mánáide, muhto mus ii leat oahppu bargat mánáiguin. Muhto dálu- eamit skuvlla ledjen vázzán. ¶
Dálueamidin bargat internáhtas ii lean makkárge ovccis njealji rádjái bargu. Bargu lei goasi birra jándora, ja lei lossa bargu. Muhto mus lei friddja juohke nuppi sotnabeavvi! Go mus alddán ii lean bearaš, de šattái internáhtta dego mu ruoktun buot dáid jagiid. Munnje lea leamaš illun eallin ja bargu doppe. Muhto loahpas álge julggiin nu bákčasat, ahte šadden oadjovuostáiváldi. Dan maŋŋil huksejin viesu dása Maajehjaevrii. ¶
Skuvlaoahpaheapmi geassemánu 14. beaivvi 1962. Gurutbealde dálueamit Sofie Kappfjell. ¶
(Govva: Sigrid Bergli Sørnes) ¶
- Internáhtas lei eanas dárogiella. Sáhtii gal leaikkastallat ja hupmat sámegiela singuin geat máhtte sámegiela. Muhto juo dan áiggi ledje ollu mánát skuvllas geat eai máhttán sámástit. Jus mii leimmet geavahit eanet sámegiela, de lei sidjiide šaddat váddásit. Eat ožžon váhnemiin ge sávaldagaid ahte geavahit eanet sámegiela go hupmat sin mánáiguin. ¶
Ebba lea maid bargan sámi skuvllas Aarbortes, máŋga áigodaga 1970- ja 80- logus. Dalle ledje álgán oahpahit sámegiela skuvllas, muhto dušše 1- 2 diimmu vahkkus. Vuosttaš áiggi go sámegiel- oahpahus álggii skuvllas leigga Lars Børgefjell (Burkien Laara) ja Nils Kappfjell (Gaebpien Næjla) oahpaheaddjin. Sudnos ii lean mihkkege oahpuid, ja eaba ge diehtán movt giela galgá oahpahit mánáide. Dalle ii lean vel sámegielas almmolaš stahtus fágan. ¶
Ebba lea bajásgeassán vihtta máná. - Go sii galge álgit skuvlii, de in eahpidan ge ahte buoremus lei sáddet sin internáhttaskuvlii. Dan vuođul maid ieš ledjen vásihan giliskuvllas, de jurddašin ahte dan seamma eai galgga mu mánát dárbbašit vásihit. ¶
Dán áiggi ii leat šat seammalágan hárdin sámi mánáin go mu skuvlaáiggis. Dál ii leat šat skuvla Maajehjaevries. Skuvla heaittihuvvui 5-6 jagi áigi. Sámi mánát dáppe eret vázzet dál Troforsas, ja muhtin vahkkuid leat sii sámi skuvllas Aarbortes gos besset oahppat lullisámi giela ja kultuvrra. ¶
Dalle juo go Sofie ja Ebba leigga mánát,de lei lullisámegiella juo unnán anus. - Sámegiella šattai measta čiegus giellan, muitala Sofie. - Ruovttus humaimet sámegiela, muhto dakkaviđe go dárogielagat ledje doppe, de dárusteimmet. Muhtomin lei váttis čađahit dan. Eadni humai dušše sámegiela ruovttus, ja son lei hui hubmái. In hal mun gal sáhttán dárustit suinna. Dalle fertejin hupmat sámegiela vaikko ledje earát das. ¶
Oappážagat eaba jáhke lullisámegiela nagodit nu bures seailut boahtteáiggis. - Mun balan dat jávká, dadjá Sofie. - Ledjen maid eahpádusas go áigo lullisámegiela oahpu álggahit skuvllas, muhto in sáhttán vuosttaldit dan go bođii johtui. ¶
Okta sis guhte álggii bargat oažžut lullisámegiela oahpahusa skuvlii, lei Sofie ja Ebba oabbá, Anna Jacobsen (Jaahkenelkien Aanna). Son lea leamaš oahpaheaddji ja lea maid čállán oahppogirjjiid lullisámegillii. ((Anna Jacobsen jámii moadde mánu maŋŋil dán jearahallama. (red.))) ¶
- Son fárrii luksa ja náitalii doppe, muhto bođii fas ruovttoluotta, muitaleaba soai. Eai lean sus galle oahppogirjji go álggii. Áidna sátnegirji lullisámegielas lei duiskkagillii (Lagerkrantz), muhto Anna oahpahalai duiskkagiela ja nu sáhtii lohkat dan sátnegirjji. ¶
Lei buorre go oaččuimet čállingiela, dat mis ii lean ovdal. Son guhte háliida oahppat, sáhttá dahkat dan dál. Leat maid earát go lullisápmelaččat geain lea beroštupmi oahppat min giela. Okta duiskalaš bođii ja oahpai sihke lulli- ja davvisámegiela. ¶
Eanet artihkkalat sámi skuvlahistorjjás 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Jon Ole Andersen (Erkke Ándarasa Ánderijá Jovnna Ovllá) lea riegádan 1932:s, Horpmás, Deanus ja álggii skuvlii 1939:s. Son muitala dás iežas skuvlafearániid birra Buolbmát skuvllas ja mo son formálalaš oahpu haga lea ollen dan rádjái ahte lea doaibman duoji váldofága sensorin. ¶
Jon Ole Andersen lea bargan viessohoaiddárin ja museumpreparántan ja lea maŋimus 15 jagi olles áiggi bargan duojárin ja dáiddárin. Su duojit leat leamaš máŋggain čájáhusain ja son lea ožžon máŋga bálkkašumi iežas duojis ja dáidagis. ¶
Mu skuvlaáigi? Dat lei nu váivi ahte dan in goassege vajálduhte. ¶
Áiggun vuos muitalit mo dilli lei ovdal go mun álgen skuvlii. Mun lean bajásšaddan Horpmás, mii lea 4-5 km eret Buolbmát skuvllas. Mu váhnemat leigga smávvadálolaččat, mis ledje moadde gusa ja sávzza. Muđui bivddiimet guliid, murjiimet ja bivddiimet. Olbmot ledje čeahpit birget unnánaččain, muhto gal lei geafivuohta juohke sajis. Horpmás ledje dalle 9 dálu, ja ledje hirbmat ollu mánát. Muhtin dáluin ledje nuppelot máná, min ruovttus eat lean go guđas. Buot mánát stohke ovttas ja lei hui buorre biras. Mu áhčči jámii go ledjen 11-jahkásaš ja eadni bázii okto, ovddasvástádusain stuora mánnajoavkku ovddas. ¶
Horpmás ii oba gullon ge go sámegiela dalle. Buolbmágis eai lean gallis geat dárostedje - ledje leansmánni, poastaalmmái, gávpealmmái ja oahpaheaddjit. Suomagielat olbmot eai lean dan áigge. Mis ledje fuolkkit Suoma bealde, muhto singuin humaimet dušše fal sámegillii. Eadni máhtii veahá dárogiela, son lei bargan biigán Várggáin. Áhčči máhtii hui unnán dárogiela. Mu váhnemat gal máhtiiga lohkat sámegiela, muhto dárogiela eaba lohkan. Soai láviiga lohkat Nuortanástte. Eadni gal sáhtii midjiide čilget muhtin dárogiel sániid maid dat mákset. ¶
Go álgen skuvlii eai lean vel geainnut doppe. Fertiimet vázzit bálgáid geasset ja Deanu mielde dálvet. Lei váttis giđđat go galggaimet skuvlii vázzit. Muhtin sajiin lei dakkár hirbmat láirá, fertiimet goargŋut bajás. Mus lei viellja, gii lei jagi boarraset ja gii juo lei vázzán skuvlla jagi ja oahpásmuvvan internáhttaeallimii. Muhto mus ii lean nu miella vuolgit dohko, vaikko doppe ledje ollu oahpes mánát. Go eadni doalvvui mu skuvlii, in áigon báhcit dohko ja de čirron miehtá dan beaivvi. Lei hui losses dilli skuvllas. Skuvlalanjas ii lean go dárogiella ja mun in ádden sáni ge. Eat duostan hállat go bođiimet sisa. Sámegiela eai suovvan min hállat ja dárogiela eat máhttán. Čohkkáimet ja guldaleimmet vaikko eat ádden. Ádjánii moadde jagi ovdal go áddegohten veahá. Dat geat máhtte veahá dárogiela dieđusge ahtanušše hui johtilit skuvllas. ¶
Eanaš oahpaheaddjit ledje lullinorgalaččat. Jáhkán ahte lei hui váttis dilli oahpaheddjiide maid. Sii eai bisson nu guhká min skuvllas. Eatnasat ledje jagi ja de vulge eai ge boahtán fas goassege. ¶
Lei dušše okta oahpaheaddji skuvllas gii humai sámegiela. Su namma lei Hans Baukop, ja son lei Porsáŋggus eret. Son lei hui buorre oahpaheaddji ja somás olmmoš. Son máinnastii midjiide sámegillii ja logai ipmilsáni sámegillii. Go son máinnastii, de lei hui ealas ja geavahii olles rupmaša ja jiena maiddái nu ahte muittán oktii bođii eará oahpaheaddji eará lanjas jearrat mii lea dáhpáhuvvan. Dat han lei hui buorre oahpaheaddji midjiide. Muhto sus ii lean lohpi sámástit, ledje hirbmat garra mearrádusat - ii dušše fal ohppiide, muhto maiddái oahpaheddjiide. Maŋŋil lean gullan ahte eará oahpaheaddjit badjelgehčče su danin go lei sápmelaš ja ahte sus ledje váttisvuođat skuvlaeiseválddiiguin danin go geavahii sámegiela skuvllas. Muhto dalle mii eat diehtán maidege dan birra. Son ii orron internáhtas, sus lei dállu nuppi bealde Deanu. Lei vel okta oahpaheaddji gii máhtii sámegiela, Jens Eriksen, muhto son ii duostan hállat go dárogiela. ¶
Dan áiggi huksejedje internáhtaid dohko gos eai lean ollu olbmot, vai besse dáruiduhttit ohppiid buorebut. Leimmet 4-6 vahkku ain hávil internáhtas ja de moadde vahkku ruovttus ovdal go manaimet fas internáhttii. Doppe boradeimmet stuora boradanlanjas, 12 oahppi juohke beavddis. Oahpaheaddjit borre maid doppe, muhto sii ožžo buoret borramuša go mii. Muhtin oahppit, nugo gávpeolbmá mánát, ožžo maid eambbo láibebajožiid go earát. Mis lei dábálaččat dušše vuodjaláibi. Dalle gal mii oahpaimet ahte lea erohus gefiid ja riggáid gaskkas, nugo lohket dárogillii: (seahtoerohusat). Internáhttabiiggát bassaladde min biktasiid, ja eahketmállásiin sii dolle buhtes biktasiid bajás ja čurvo ja mii fertiimet boahtit ovdan ja viežžat daid. Nu buohkat besse oaidnit makkár biktasat guđege oahppis ledje. Go olbmot ledje geafit dat ledje ráhkadan biktasiid feara mas. Lei okta gánda, sus ledje sisbuvssat maid su eadni lea gorron duiskka jáffoseahkain, mas oidnojedje dakkár roahkkeruossat. Go biigá čuorvvui: "Geasa dát gullá?" , de gánda ii jienadan maidege. ¶
Internáhtas juhke basson biktasiid buohkaid oaidnut. Buohkat eai lean seamma ilolaččat go čájehedje sin sisbiktasiid almmolaččat. ¶
(Inger Seierstad sárgun, girjjis Boahtte-áigge-bárdni ja Stuora-Ovllá.) ¶
Internáhttabiiggát ledje álggus dušše dárogielagat. Maŋimus jagiid dohkkehedje eambbo sámegielat biiggáid ja muittán ahte maŋimus jagiid mis ledje moadde sámegielat biiggá. Dalle gal šattai eambbo dakkár dilli ahte beasaimet sámástit skuvlla siskkobealde. Dálueamidat gal ledje rivgut, muhtimat hui bahás rivgut maid. Ledje máŋggas dan áiggi go mun ledjen doppe, in muitte eará nama go . ¶
Soađi áigge lei rašoneren, ii lean vejolaš dábálaš vuogi mielde mannat gávpái ja oastit omd. jáffuid. Lei mii juogadii dan meari maid beasaimet oastit. Mii oahppit fertiimet guoddit daid skuvlii, 5 kg seahkat juohke oahppi nammii. Muittán ahte lei oalle lossat go 8-9 jahkásažžan fertejin guoddit jáffoseahka 5 km, go ii lean albma bálggis ge. ¶
1942:s dahje 1943:s válde duiskalaččat skuvlla. Fertiimet leat jagi ruovttus, ja go skuvla rahppui fas, de leimmet vajálduhttán ollu dan unnán dárogielas maid leimmet oahppan. Duiskalaččat ledje bilidan ollu dan áigge go ledje skuvllas, ee. lei duodjelatnja áibbas billašuvvan. Ledje boaldán buot beaŋkkaid, eat ge beassan dalle duddjot, ja dat lei váivi go garraduodjediimmut ledje buot somámusat. ¶
Buolbmát skuvlla garraduodjelatnja, gos Jon Ole Andersen oaččui álgooahpu muorraduojis ja gos son maŋŋil oahpahii earáide. ¶
(Govva: Ivar Skotte) ¶
1944 čavčča ledje duiskalaččat áigon boaldit Buolbmágis maid. Álletnjárgga ja Horpmá vuolábealde bolde visot, ja Buolbmágis dat ollejedje boaldit muhtin olggovisttiid. Muhto de šattai hirbmat hoahppu. Muhtin vuoras almmái lei leamaš meahcis ja oaidnán doppe ruošša fáŋgga gii lei báhtaran. De galggai muitalit duiskalaččaide ahte lei oaidnán ruošša dušše moadde kilomehtera das eret. Muhto go giela dihtii eai áddehallan nu bures, de duiskalaččat jáhkke ahte ledje ruoššasoalddáhat doppe. Danin dat báhtaredje olles fárttain ja eai ollen boaldit nu ollu. Mii leimmet juo ráhkkanan dasa ahte galggaimet evakueret. Leimmet buktán heasttaid meahccái, goivon ollu dávviriid eatnamii ja vuodján fatnasiid Detnui. Muhto go duiskalaččat jávke nu jođánit, beasaimet báhcit ruoktot. ¶
Maŋŋil soađi bođii midjiide Harald Eidheim oahpaheaddjin. Mii hui bures liikuimet sutnje. Son ii boahtán miššunearan nu go ollu eará oahpaheaddjit. Son háliidii maiddái ieš oahppat ja asttai guldalit. Ipmirdan bures ahte sus šattai dutki. Son lei maiddái hui nuorra dalle, muđui mis ledje dušše fal vuoras oahpaheaddjit. ¶
Rihppaskuvlla vázzen 1948:s. Dat dollui juohke nuppi jagi, nu ahte vázzen ovttas vieljain, gii lea jagi mus boarráset. Vácciimet girkui. Muhtin mánát fertejedje orrut verddiid luhtte dan botta. Báhppa hálai dušše dárogiela, ja oaččuimet bihtáid maid fertiimet máhttit bajil. Gal lei lossat oahppat nu ollu amas gillii. Dat bisttii sullii 4 vahkku. Konfirmašuvdna lei beassášáigge. Muittán ahte girku lei hui dievva ja šattai nu báhkka dan unna girkožis. Dáhpáhuvai ahte muhtin nuorra jámálgii ja fertejedje guoddit su olggos. Dat lei hui gelddolaš go lei dakkár issoras eksámen, measta nu go doavttirgráda. Go dainna leimmet gearggan, de mis ii lean miella vuolgit eambbo skuvlii. Moadde jagi dan maŋŋil oaččuimet buot dáluide fálaldaga vázzit Sámi álbmotallaskuvlla. In muitte gos dat reive bođii, leš go álbmotallaskuvllas vai skuvladirektevrras. Munnje maid bođii dakkár fálaldat, muhto mun jurddašin ahte in duostta vuolgit, go in lean oahppan nu bures skuvllas. Nu mun in gártan vuolgit. Eai lean nu gallis min guovllus geat vulge, dušše muhtimat. ¶
Go 1959:s bođii Sámelávdegotti čilgehus, de ledje moadde sápmelačča geat johte dáluid mielde ja vigge olbmuid oažžut vuostálastit Sámelávdegotti. Dat galge čállit vuollái ahte eai dohkkehan dan. Mu váhnemat eaba čállán vuollái, muhto muhtimat gal čálle vuollái. Mu mielas eatnigiella lea buot álbmogiidda deháleamus, ja dan áigo ovtta sárgáin eret sihkastit. Lihkus áigi lea nuppástuvván. ¶
Ledjen juo mánnávuođa rájes oahppan veahá muorraduoji. Buolbmátjávrris orui olmmoš gii lei náitalan mu siesáin, Jávrre-Juhán. Son lei hui čeahpes duojár ja duddjui feara maid: reagaid, leaŋggaid ja ollu eará. Ja go gergen skuvllas, de álgen snihkkárin. Lei dieđusge maŋŋil soađi hui ollu huksenbargu. Buohkat geat máhtte, dat huksejedje. Ja álggus vulgen earáid fárrui ja ohppen ja dađistaga huksegohten ieš. 1962-63 bargen snihkkárin go huksejuvvui Buolbmágii ođđa internáhtta ja oahpaheaddjivisti. Dalle ožžon fálaldaga álgit Buolbmát skuvlii viessohoaiddárin ja dan dahken. Dan botta go bargen doppe bessen čuovvut duodjekurssa, maid Lauri Keskitalo oahpahii Sieiddás. Dalle ráhkadin vuosttaš niibbi ja dan rájes álgen ieš duddjot. Mus lei miella bargat duodjeoahpaheaddjin, muhto formálalaš oahpu haga ii lean álki beassat oahpaheaddjiskuvlii. 1965:s ohcen Stáhta garraduodje- ja sárgunoahpaheaddjiskuvlii (Statens sløyd- og tegnelærerskole). Sihke Buolbmát skuvlla jođiheaddji ja Finnmárkku sámekonsuleanta čáliiga neavvaga, muhto ii dat ábuhan. Ožžon dušše vástádusa ahte ledje ollu ohccit ja fertejedje vuoruhit sin geain lei formálalaš oahppu. Nu mu niehku oažžut oahpaheaddjioahpu nogai. ¶
Dalle go Jon Ole Andersen ozai hábmenoahpaheaddjeskuvlii, oaččui son dán duođaštusa Buolbmát skuvlla rektoris. ¶
(Almmuhuvvon Jon Ole Andersena lobiin) ¶
(Deaddil dokumeantta vai stuoridit) ¶
Dalle go 1966:s áigo heaittihit Buolbmát internáhta, ožžon fálaldaga boahtit Kárášjoga internáhttii. Muittán go 1969:s álggii joatkkaskuvla Kárášjogas. Dohko bohte sámi nuorat oahppin ja besse oahppagoahtit iežaset kultuvrra birra. Dat lei hirbmat ealaš áigi. Ledje juo ovdal leamaš sámi searvvit, muhto easka dál albmaláhkái dat ovdánisgođii. Dalle dáhpáhuvai ollu joatkkaskuvllas - dál lea nu jaskat ahte ii gullo ii mihkkege. ¶
Go 1971:s huksejuvvui ođđa musea Kárášjohkii (Sámiid Vuorká-Dávvirat), ožžon barggu dohko, viessohoaiddárin ja preparántan. Dat lei hui fiinna bargosadji munnje. Bessen oahpásmuvvat ollu olbmuiguin, maiddái Ruoŧas ja Suomas. Barggadettiin museas bessen mielde ollu kurssaide; teknihkalaš konserveren, tekstilkonserveren, musea sihkkarastin jna. 1981-82 mus lei permišuvdna, go bargen jagi Sámi álbmotallaskuvllas oahpaheaddjin. Oahpahin duoji, lášmmohallama ja de ledje muhtinlágan sosiála doaimmat. Muhto dakkár teorehtalaš oahpu in oahpahan gal mun. Ledje hui guhkes beaivvit, in beassan ruoktot ovdal go buot oahppit ledje mannan nohkkat. ¶
Moatte háve lean leamaš Johkamohkis duodjekurssas. Doppe sii ledje hui čeahpit. Dan botta go bargen museas lávejin ieš doallat duodjekurssaid. Go ledjen juo oahpahan logemat jagi, bođii jurdda geahččalit ieš bargat dujiin olles áiggi. Ja de heiten museas. De vuvden boares dálu mii mus lei doppe Horpmás ja huksejin deike viesu oktan bargolanjain. Jurddašin ahte jus in birge dáinna, de gal mun boares snihkkárin gávnnan muhtin barggu. 1985 rájes lean bargan duojárin. Lei buorre veahkki go bessen Sámi dáiddačehpiid searvvi miellahttun. De bessen searvat čájáhusaide. Go namma dakko bokte šattai veahá dovddusin, de šattai álkit munnje vuovdit dujiid. Lean birgen sullii seamma bures go dalle go mus lei fásta bargu. ¶
Jovnna Ovllá máŋga duoji gaskkas stuorimusat leat muorra- ja náhkkefatnasat, maid lea duddjon báktesárgumiid málle mielde. Muhtin dáin lea dál Álttá museas. Dá son geahččala goalmmát fatnasa Deanus. ¶
(Govva: Áššu) ¶
Duoji fágareive? Livččen dieđusge sáhttán dan váldit, muhto jurddašan ahte lean dan mađe guhká eallán ja birgen dan haga, de gal birgen dáinna maid lean oahppan eallimis. Jus dat eai dohkket mu dan báhpira haga ... Nággar han lean leamaš. Muhto sensor lean leamaš máŋga jagi go earát leat váldán fágareivve Divttasvuonas, Unjárggas, Kárášjogas ja Guovdageainnus. Lean mielde Finnmárkku fylkka duodjeoahpahusa lávdegottis. Velá duoji váldofágas ge ledjen sensor go Gunvor Guttorm válddii dan. Gos leat dálá nuorat? 1970-logus lei dáppe hirbmat doaibma. Ii sáhte vuordit ahte olbmot geat ledje doaimmalaččat dalle galget ain bargat, in dieđe mo lea rekrutteren dál sámi servviide. Sáhtášii vuordit ahte nuorat beroštit eambbo searvat. Gávdnojit dieđusge nuoraidorganisašuvnnat, muhto dáppe báikkálaččat lea hui unnán mii dáhpáhuvvá. Ole Henrik Magga logai ahte dan botta go mii sápmelaččat leat jaskat, de eiseválddit barget vaikko maid min vuostá. ¶
Oassi Jovnna Ovllá dujiin ¶
Lean gal birgen eallimis, vaikko in leat vázzán go 7 jagi skuvlla ja amas gillii. Dađistaga lean oahppan rehkenastit ja lohkat. In leat nu hirbmat johtil lohkat, muhto dat gal manná. Dál logan sullii seamma bures sámegiela ja dárogiela. Sámegiela lean oahppan lohkat maŋŋil go bohte sámegiel aviissat. Muhtumin ferten maid girjjiid lohkat sámegillii. Ii mana nu johtilit, muhto mus ii leat nu hoahppu ge. Livččii gal buorre máhttit buorebut čállit. Go lean bargan sámi servviiguin ja dan sullasaččain de lean jurddašan ahte jus mus livččii eambbo oahppu, de livččen sáhttán vaikko maid bargat. ¶
Dattetge ferten dadjat ahte mu eallin lea leamaš oalle buorre. Lean ráfálačat eallán ja go vádjolan dás eret de sáhtán jurddašit ahte olbmot eai leat ferten gillát mu dihtii. Mus leat hirbmat ollu ustibat juohke sajis ja lea leamaš hirbmat buorre dan láhkái. ¶
Synnøve Persen lea čállán girjji duojára Jon Ole Andersena birra. Girjji namma lea "Muora ii galgga sojahit eambbo go gierdá" , ja lágádus Iđut almmuhii dan 1999:s. Das muitala Jovnna Ovllá maiddái skuvlla birra, ja mii váldit dás mielde moadde bihtá girjjis: ¶
Áidna oahpaheaddji gii minguin hálai sámegiela lei Hans Baukop. Son lei oalle erenoamáš. Muitalii midjiide makkár fápmu Ipmilis lea, ahte go son lei oktii vázzimin rastá ja bođii čázi ala, dakko lei suddi, dalle son čurvii: "Ipmiláhčci gájo mu!" ja nu beasai vácci čázi mielde gáddái. Mii dieđusge jáhkiimet ja go giđđa šattai galggaimet geahččalit. Dat ii mannan nu bures. ... ¶
Dan áigge skuvllas lávejedje addit bálkkašumi, ruđa, vihttalot evrre, sidjiide geat ledje čeahpimusat dárogielas. Dovdu sattai ahte gii dárogiela ii máhttán ii lean man ge veara. Váikkuhus lei stuoris, ain juo sidjiide geat eai goassege ožžon dien ánssášumi. Mii leimmet fuonit. Ja dat dovdu lea bisánan olbmui eallinahkái. Oktii vissa dáhpáhuvai ahte okta sámemánná fidnii dien bálkkašumi, muhto eanaš dat lei dárogielat mánáide. ... ¶
Moai boarráseamos vieljain fertiime vurrolagaid mannat skuvlii go eadni lei okto olu mánáiguin. Dan áigge eai lean makkárge doarjagat eará go dat maid birrasis veahkehadde. Eai ge lean mangelágan sosiálalaš veahkit mat dál leat. Dat dohkkehedje skuvllas ahte moai dagaime nie go dilli lei dakkár. Munno bargu lei muoraid čuollat, čáziid geassit ja eará beaivválaš barggut. Ovtta jagi lei nie. Maŋŋá moai gal leimme fárrolagaid skuvllas, golbma nuorat oappá maid sturro ja šadde eadnái ávkin. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Anita Lervoll lea duhtavaš dasa mo su filbma Riddi Riđu birra váldui vuostá, go čájehuvvui Guovdageainnu filbmafestiválas 2004:s. (Govva: Basia Głowacka) ¶
Anita Lervoll lea riegádan 1971:s ja šattai bajás Gáivuonas Davvi-Romssas. Olmmáivákki vuođđoskuvlla ja Ráissa joatkkaskuvlla maŋŋá son lea moadde jagi bargan mánáidgárddis siidagilistis. Dan maŋŋá váccii oahpaheaddjiallaskuvlla, ja dál lea lohkamin pedagogihka Romssa universitehtas. ¶
Dás son muitala bajásšaddanáiggistis, skuvlavázzimis ja sámi identitehtahuksenbarggus Gáivuonas, masa ieš lea oasálastán sihke Gáivuona Sámenuorat-searvvis ja Riddu Riđđu-kulturfestiválas. Dán čállosa vuođđun lea sáhkavuorru maid Anita doalai konfereanssas Romssas 2003´ čavčča, man fáddán ledje sámi árvvut skuvllas. Čálus lea oaniduvvon ja heivehuvvon. ¶
Háliidan muitalit iežan "bálgá" birra sámi identitehta diđolašvuođa ektui, iežan persovnnalaš historjjá. Lean bajásšaddan Gáivuonas, namalassii Olmmáivákkis. Doppe ellen 19 jagi norgalažžan, ja de fuomášin dađis ahte in lean dušše norgalaš, ledjen maid sápmi. Maŋimuš logi jagi lean iežan gohčodan sápmin. (Lassin moadde jagi, go in diehtán gii ledjen, sápmi vai dáža?) Govt nu ges sáhttá? ¶
Áhččán lea olmmáivággelaš, eadnán boahtá ránnjágilis Gáivuonvákkis. Nugo máŋggat iežátge min gilis, soai leaba dálolaččat. Nugo iežáge mánát ledjen mun maid siiddas dassážiigo skuvlii álgen. Ledje álo iežá mánát geaiguin duhkordallat, ja jus vel dárbbaheimmet veahki masa nu, de ledje álo soames rávesolbmot lahkosis, juogo mu váhnemat dahje áhkku, guhte orui nuppi bealde seainni. Gal eliimet nugo iežá bearrašatge, árgabeaivvi bargguiguin. ¶
Aniimet duššefal dárogiela, sihke duhkordallamis ja siiddas – nu jáhkiimet, goit. Jus eat borran biepmu maid fálle, de leimmet "smužás" . Lei olu "alo" minguin mánáiguin, mii láviimet olu "huikat" . Mu nuorat oabbá lei "gezzeskolbi" , muhto mun ledjen ráfáleabbo. Návehis ledje álggus gáiccat, dasto gusat ja moadde sávzza. Muittán erenoamážit sávzza, mii lei sihke "bahás" ja "rempi" , namman šattai "Pluoggi" . Das lei guskkádávda, danin fertiimet dasa coggat ánorahka vai doallá čoavjji sajis. Oruimet mearragáttis, E 6:ža bálddas, - geasset láveje turisttat bissánit govvedit "Pluoggi" . ¶
Go šaddá bajás dálus oažžu lagas oktavuođa elliide ja lundui. ¶
(Govva lea Anita Lervoll luoikan) ¶
Mánnán fitnen dávjá áhku ja ádjá luhtte Gáivuonvákkis. Ledjen sudno boarráseamos áhkut, ja lei hui hearvái go bohten fitnat. Bessen uhcit eanet bargat juste maid sihten. Dábálaččat čohkkájin ráfálaččat čiegas dahje gievkkanbeaŋkkas buđaldeamen maid nu, dan botta go áhkku duddjui dahje barggai viesus. Ledje dávjá guossit, fuolkkit, ustibat ja ránnját. Dávjá go ledje guossit, de sámástedje. Guossit dearvvahedje mu maid, válde gihtii ja rávke bures ovdalgo čohkkededje sártnodit ja gáfestallat. Sii sámástedje gaskaneaset, muhto go munnje áigo dadjat juoidá, de dárustedje. In jurddahan dađe eanet dás, nu dat lei, ii das eanet. Áhku ja ádjá luhtte ledje dávjá guossit Guovdageainnus, ja dalle muitaledje ahte dál leat sámit guossis. Muhtumin ledje soames gávttehasat, muhto in fuobmán muđui makkárge earuhusaid sámiid ja "dážaid" gaskkas. Gáfestallan ja guossoheapmi lei áibba seammá ležžetgo dál sámi dahje dáža guossit, juste nu govt giella ge. ¶
Áhkku lea álo leamaš čeahppi gođđit, ja gođii ge Guovdageidnui diŋgomiid mielde jagi jagiid maŋis. Soames háve lonuhii gođđinbuktagiid nuvttohiidda ja guovdageaingahpiriidda munnuide oappáinan, go lei nu vuogas. Munno juolggit bivve bures, ja gahpir suddjii beljiid hui vuohkkasit. Moai duhkordalaime olgun gahpir oaivvis ja nuvttohat juolggis, iige lean miige ipmašiid dieinna. Ean goassege gullan maidege das. Eanáš mánáin han ledje ge nuvttohat, ja lei ge suohtas čeassat derpmiid vulos daiguin. Nie lei 70-logus, govt 90-logus lei sámi gárvvuid atnima ektui, čilgen maŋŋelaš. ¶
Go ledje čoakkalmasat Gáivuonas, ledjen dávjá mielde. Lei suohtas, daningo čoakkalmasain oahpásnuvai ollu olbmuiguin, ja lei váivi, go ádjánii issoras guhká go juohke cealkka galggai daddjojuvvot guktii, sihke sápmái ja dárrui. Ipmiloskku lassin, beasaimet maid oahppat birget iehčanassii eanáš diliin. Ovdamearkka dihte jus galggaimet geahččalit ođđa biktasiid ovdalgo ledje bassaladdon, lei vuogas dadjat "Pi! Ále bostte!" , vai eat bosttáhala. Jus giksašuvaimet deattámiin, galggaimet bidjat sálbmagirjji dahje niibbi bolstara vuollái. Jus leimmet buohccán ovdamearkka dihtii beallje- dahje čottavulššiin, de manaimet guvhllára lusa gii "bosui" eret dávdda. Sii atne sihke dáro- ja sámegiela go guvhllárušše. ¶
In dárbbahan siidagili guođđit skuvlla vázzima dihte. Vázzen vuosttaš ovcci jagi Olmmáivákkis. Leimmet stuorrá luohkká, 28 oahppi - 17 nieidda geat "hovdejedje" 11 bártni. ¶
Dieđusge fertii giitit čábbát go oaččui árvvoštallangirjji ovdal skuvlaluomu. ¶
Govva lea Anita Lervoll luoikan) ¶
Vuosttaš guhtta jagi lei mis báikkálaš oahpaheaddji. Go muittašan skuvlaáiggi ja oahpaheaddjámet, de oainnán hui čielgasit ahte son lei diđolaččat válljen sámevuođa ektui, ja son ávkkástalai dan oahpahusas. Oahpahusas son anii máŋggid báikkálaš cukcasiid maid bokte bovttii min sáhkkiivuođa, oadjebasat oahpásnuvaimet gillái ja dovdagođiimet gullevašvuođa dasa. Gobmecukcasiid ja uldamuitalusaid bokte oahpaimet oasi gili historjjás. Oahpaheaddji diđii muitalit geat ledje uldda oaidnán, ja de čujuhii daidda mielluohkkálaččaide geat ledje dán olbmo fuolkkit, ja de diđii vel muitalit aiddo gokko ulda lei oidnon. Son diđii maid govt galgá láhttet jus deaivvada ulddain, vai eat dárbbahan ballat, jus nu geavalii, ahte su oaidnit. ¶
Son maid hásttii min muitalit cukcasiid. Mis ledje muitalanbottut gos juohkehaš fertii muitalit cukcasa dahje lávlut lávlaga luohkkái. Soapmásat muitaledje cukcasiid maid sii ledje siiddas gullan, ja dan láhkai beasai olles luohkká searvat báikkálaš gilihistorjái, seammás go muitalanárbevierru bisuhuvvui. Dán oahpaheaddji dihtii dieđán gili historjjás ollu, maid dál sáhtán muitalit viidáseabbot iežan mánáide ja iežáide geat sihtet guldalit. ¶
Son oahpahii maid soames sámegiel sániid ja dajaldagaid, beasaimet gullat ahte min gili Manndalen rivttes namma lei Olmmáivággi. Dat lei luohká mielas nu fiinnis ahte čáliimet reivve suohkanii ja evttoheimmet lonuhit Manndalen-nama eret ja bidjat Olmmáivággi-nama sadjái. In muitte ledje go buohkat luohkás ovttaoaivilis, muhto in jáhke min goassege ožžon vástádusa suohkanis. ¶
Skuvlasystemas, man vuođđun ledje dáža máilmmi plánat ja árvvut, lei lihkus mis oahpaheaddji gii beroštii ovdanbuktit kulturhistorjjá positiivvalaš vuogi mielde, ja dainna lágiin dovdagođiimet gullevašvuođa gillái, ja ahte gulaimet oktii. ¶
De oažžu jearadit, naba jus mis livččii lean iežá oahpaheaddji, - soames gii ii beroštan báikkálaš máhtu skuvlemis eanet go dan maid oahppoplána gáibidii? Lea "balddihahtti" jurddahit ahte lea eaŋkilolbmo duohken, oažžugo dakkár máhtu vai ii! Dát maid vuoseha ahte go eallá iešguđetlágan normatiivva oainnuid gaskkas, de leat iežá olbmuid válljemat mat mearridit, makkár gullevašvuohta lea sin mielas buoremus midjiide. ¶
Iežá sániiguin, mu skuvla, 80-logus velá, lei ain lagasservodaga ja stuorraservodaga árvvuid gealdagasas. Mu oahpaheaddji válljii lagasservodaga árvvuid, ja de bessen munnai daid oahppat. Son livččii sáhttán válljet stuorraservodaga árvvuid, ja dát livččii mielddisbuktán ahte dieđálin eanet Oslo go iežan gili birra. ¶
Oahpaheaddji bokte oaččuimet giela mii čanastii gait smávva árgabeai "árvocukcasiid" oktii, ja mii sisttisdoalai identitehta huksenvejolašvuođa! Dárogiella ja norgalaš cukcasat eai livčče sáhttán seammálágan fátmmasteaddji vugiin guoddit mu sámevuođa iđuid. ¶
Nuorravuođa áiggi álggiimet golgat olggobeal gili. Iešguđetlágan deaivvademiin ja doaluin gávnnadeimmet iežá gáivuongiliid nuoraiguin. Gáivuonas ledje olmmáivákkenuorat dugo unnimus veara – dalle lei ge buorre ahte leimmet "máŋggas, vaikko leimmetge unnit" . Olgguldasat bisuimet searválaga, ja gilifeasttain ledje dávjá giliid gaskkas doarrumat. Dakkár doarrumat sáhtte soames háve šaddat dušše danin go muhtun veaháš "njálmmuštii" soapmása iežá giligullevašvuođa birra. Máŋgasiidda lei deaŧálaš vuosehit gos boahtá, ja feasttain goit eai lean árggit, ja de dorro siidagili "gutni ovddas" ... ¶
Olmmáivákkis vikkaimet beassat alit dássái, de danin bijaimet biertavárrelaččaid "fuones olmmožin" . (Eat mii lean duođaid ieža dán "hutkan" , leimmet "árben" binnáš boarrásut olbmuid guottuid, go sii ledje eanet "vádjolan" ránnjágiliin go mii.) ¶
Iežá suohkaniid nuoraiguin gávnnadettiin leimmet maid unnit árvosaččat, muhto danin go leimmet gáivuotnalaččat. Romssas lei vel vearrát leahkit gáivuotnalaš go moskavuotnalaš (ja lei gal vearrái leahkit moskavuotnalaš...). ¶
Joatkkaskuvllas vásihedje máŋgasat mis ahte iežát boagustedje ja áđđestalle min sárdnunvuogi. Mii han dadjat earret iežá ja , ja . Iežát oavvildedje ahte sártnuimet nu ártegit. Dávjá jerre mus dakkár áibbas dábálaš sániid birra, eatnašat eai ipmirdan sániid dugo "mástorándi" , mii mearkáša olbmo gii lea noađđin iežáide. Máŋgii vásihin stuorra suopmanearuhusaid Ráissa ja Gáivuona gaskkas, vaikko ledjege dušše 8 miilla joatkkaskuvllas siidii. Ahte mu suopmanis livčče sámegielsánit in oba jurddahange, - mun gii ledjen norgalaš ja Norggas orron. ¶
Mu ustit bođii ilus ruoktut Romssas go lei doppe joatkkaskuvlla vázzán ovtta vahkku, - lei juo gávnnadan ođđa ustibiiguin geat ledje dadjan sutnje ahte illába gulluige ahte lei gáivuotnalaš, - diet lei duođaid buorre, gal galggalii mannat bures skuvllas, go dál ii šat dárbbahan ballat skuvlla vázzimis gili olggobealde. ¶
Daningo olbmot badjelgehčče mu gáivuotnalažžan, šattai munnje deaŧalaš vuosehit ahte gal gáivuotnalaččat maid máhttet! Eanáš áššiin mii leat goit seammá čeahpit go iežát! Dát dáiddii šaddan okta daid vuosttaš árvoválljemiin maid dahken gáivuotnalažžan. In mun dohkkehan ahte olbmot bilkidedje mu ja "dulbme" mu, dušše danin go ledjen gáivuotnalaš. In vel dalle ipmirdan ahte sámevuođa dat boagustedje ja cuiggodedje. Negatiivvalaš sániid dadje suopmana birra nu govt ovdal lean čilgen, muhto min hámi maid cuiggodedje – mii leimmet menddo unnit, ja dasa lassin ledje mis smávva "vinjučalmmit" ja alla muohtodávttit. Lihkus in lean áidna gáivuotnalaš joatkkaskuvllas, mii leimmet máŋggas. Dáid dáhpáhusaid geažil šattaimet eanet ovttastallat dušše mii gáivuotnalaččat, ja manaimet vahkkoloahpaid siidii. ¶
Go ná čilgen nuorravuođaáiggi, sáhttá orrut ahte lei váttis leahkit gáivuotnalaš min suohkana olggobealde. Nu ii lean! Iluin muittašan nuorravuođaáiggi, muhto go dán artihkkalis čuvgehan sámevuođa, de namuhan dáid áššiid dás. ¶
In lean goassege fuobmán jurddahitge ahte ledjen sápmelaš, iige mus lean goassege jerron ovdalgo 1990:s. Dalle jerre mus searvvan go sámi nuoraidsearvvi vuođđudit min gillái. Dieđusge vástidin juo, mu mielas lei buorre go miinu dáhpáhuvai min gilis. Fargga leimmet moaddenuppelot lahtu, badjelaš guovttelotjahkásaččat, geat deaivvadeimmet sámi áššiid digaštallat, ja maiddái sártnodit govt datgis lea go mii duođas leat sámit. Searvvi namma lei Gáivuona sámenuorat. Eat sárdnon sámegiela, eaige lean mis bohccot. Ii lean gákti ge. Min áhkut ja ádját sámástedje, ja soapmásat váhnemiin. Lei go dát doarvái gohčodit iežas sápmin? Mii han leimmet dážan bajásšaddan? ¶
Ná de oahpaimet dihtomielalažžan iežamet bajásšaddamis ja skuvlavázzimis. Duođaid, eat lean dušše dážan šaddan bajás, lei olu sámevuohta maid das, - sidjiide geat sihte oaidnit. Guhkes ságastallamiid ja lohkameahttun gažaldagaid maŋŋá šattaimet diđolažžan iežamet sámi identitehtas. Leimmet áŋgiris nuoraidjoavku geat mearrideimmet vuosehit iežáide ahte gávdnuimet. Iežát maid galge beassat diehtit ahte mearrasámit gávdnojit, ja de galggaimet čuvget gait iežá gáivuonássiid ahte sii leat maid sámit! Mearrideimmet lágidit sámi kulturbeivviid Gáivuonas. Makkár sisdoallu son galggai dakkár beivviin? Na sámi musihkka ja biebmu, goit. Mii son dat sámi biebmu lea? Gal fertii leat bohccobiergu. Fidniimet gillái naitalan guovdageainnissona veahkkin, ja guokte vuosttamuš jagi vuoššaimet liema ja biđđosa. Fuomášeimmet veahážiid mielde ahte min biebmu maid lei sámi biebmu. Dál de sáhtiimet fállat dorskenjuokčamiid, goikeguoli, guopparmállása, varramárffiid ja velá basson lábbábierggu. Govt son olbmot liikojedje festiválii? Vuosttaš jagi čohkkiimet sullii 30 olbmo teáhterii ja konsertii, jagi maŋŋá bohte 70, stuorra lasáhus. Bušeahtas ledje 20 000 ruvnnu, ja eat riekta diehtán masa galggaimet ná olu ruđaid atnit... Go leimmet moatte geardde lágidan kulturbeivviid, de árvvoštalaimet daid menestussan, ja dán barggu galggaimet joatkit. Dát lei bás álgu dasa mii dál lea šaddan kulturfestivála Riddu Riđđun, mas ledje 2003:s eanet go 300 eaktodáhtolaš bargi ja 3000 guossi. ¶
Jagiid mielde leat leamaš garra digaštallamat sámevuođa ektui; giellalahka mii bođii fápmui 1992:s, sámegielat gálbbat, poastabáikki nama molsun, Čáhpput ja Riddu Riđđu-festivála leat áššit main olbmot leat beroštan ja mat leat bidjan olbmuid jurddašit sámevuođa hárrái. ¶
Riddu Riđđu 2002 ¶
Midjiide geat šattaimet dovddusin "sámevuođa ovddasteaddjin" (dahje "sámeaktivistan" nu govt soapmásat lohke) lei dát digaštallanáigodat, sihke min gaskkas, muhto maid iežá olbmuiguin deaivvadettiin. Soames geardde ledjen nu dolkan čilget ahte čilget manin mun oavvildin ahte mii leat sámit, ja manne mun háliidin geahččalit váldit ruoktut kultuvrramet maid leimmet manahan, ahte in oba gillen ge mannat báikkiide gos árvidin olbmot jearadišgohtet mus diekkáriid. ¶
Olbmot maid čuvvo dárkilit mielde maid barggaimet árgabeaivvis, - de máhcan guovdageaingahpirii maid mánnán atnen... Nieidan, gii dalle lei viđa jahkásaš, ii lean iežáládje go eanáš mánát. Son háliidii gullat cukcasiid eatni mánnávuođas, ja lei dieđusge suohtas atnit biktasiid maid eadni maid lei mánnán atnán. Eai lean ge nu olu mat ledje báhcán, - moadde fiinna čuvlla, ullobáiddit ja guovdageaingahpir, mii lei nu fiinnis, go das ledje silbabáttit velá... Leimme giligávppis, ja nieidan lei gahpira coggan. De bođii nisu ovddal, gean dieđán duođaid beroštit mu nieiddas, ja son logai munnje: "Vaikko leatge sámeaktivista, de it dárbbat iežat čivgga dahkat givssidanoaffarin." ... ¶
Dákkár dáhpáhusat, ja máŋga iežá dáhpáhusa ja digaštallama dahke munnje persovnnalaččat váttisin dáid gažaldagaid mat bohciidedje Gáivuonas. Ledje riiddut bearrašiid siste, ja vel ain gávdnojit bearrašat gos soapmásat leat sámit, soapmásat dážat ja de vel soapmásat kveanat. Iežan bearrášis ledjen viehka guhká aidna sápmelaš, muhto iežát leat čuovvolan mu, hiljánit, muhto dat bohtet... Dál oainnán mearrasámiid boahtteáiggi čuovgadin. Olbmot vuosehit ipmárdusa, ja rábmojit vel mu sámevuođa ovddidanbarggustan. ¶
Mu mánáguoktái lea sámekultuvra šaddan lunddolažžan, ja maid dihtomielalaš oassin árgabeaivvis. Go soai leaba oadjebasat sámevuođasteaskka, muhto maid dihtomielalaččat, de doaivvun ahte eaba goassege dárbbat eahpidit iežaska sámevuođa nu govt mun lean dahkan. Dál orrut Romssas, ja nieidan lea beassan sámegiela oahppat skuvllas 1. luohká rájes. Dat lea buorre, muhto lea olu ain buoridanmunni sámegieloahpahusa ektui, muhto dán in galgga dás digaštallat. ¶
Mu guovttejahkásaš bártnáš lei nu lihkkoš ahte fidnii ovtta dan moatti sajis sámi mánáidgárddis. Lean hui giitevaš go gávdnojit dákkár fálaldagat, ahte mánát geaid váhnemat eai máhte sámegiela goittot besset oahppat giela. Go son lei leamaš njeallje vahkku mánáidgárddis, de máhttii juo sámegielsániid maid fertejin sátnegirjjis ohcat jus sihten daid ipmirdit. ¶
Gáivuonas oainnán ahte lea olu mannan, ja lea ain manname, buoret guvlui sámeáššiid ektui. Váikko giella ja gákti leatge leamaš eret moadde (min) buolvva, de leat boahtimin ruoktut. Dat lea giellalága ja gávtti rekonstruerema ánsu. Dál lea mis sámi mánáidgárdi ja skuvllas ohppet mánát sihke sámegiela ja kultuvrra. Riddu Riđus lea maid lunddolaš sadji gáivuotnalaččaid eallimis, sihke festivála áigodagas, ja muđui miehtá jagi go lágidit "riddu-doaimmaid" . ¶
Go min nuorat vulget joatkkaskuvlla vázzit maid ávkkástallet dies ahte Gáivuotna lea dovddus "doaimmalaš sámesuohkanin" . Dál ii dárbbat šat heahpanit go lea Gáivuonas eret, vaikko fertege G vuolde ohcat telefonkatalogas - ii fal Gåfjord, muhto Gáivuotna. ¶
Dál čevllohallat go boahtit báikkis gos leat doaimmat. Gaikkat leat gullan Riddu Riđus, ja go min nuorat bohtet siidii joatkkaskuvllas ovttas ustibiiguin maid leat váldán mielde vuosehit siidagili mas nu čevllohallet, - dalle gal váibmu lieggana. Ii Gáivuonas leat šat unnit árvu! Álbmot lea viimmat fas seammaárvosaččat go gaikkat iežátge! ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Smiervuonas, gos Johan Johannessen lea ožžon iežas guovtti jagi skuvlavázzima, lea mearrasámi kultuvra fas ožžon árvvu. Mearrasámi šillju rahppui 2004:s. Dá lea Johan šilju návsttus, gos čájeha ja čilge dološ bivdoneavvuid. (Govva: Svein Lund) ¶
Porsáŋggu almmái Johan Johannessen lea okta dain gii soađi geažil oaččui hui unnán oahpu. Vaikko son ii oahppan lohkat iige čállit iežas eatnigillii sámegillii, iige skuvllagillii dárogillii, de biehttaledje sutnje máksimis buhtadusa go dan ozai. ¶
Dát lea su iežas muitalus mo bajásšaddan, skuvla ja váilevaš oahppu váikkuhedje su eallimii. Muitalusa čálii álggos Else Samuelsen ja geavahuvvui vuođđun ohcat buhtadusa váilevaš oahpu ovddas. Maŋŋá leaba Johan Johannessen ja Svein Lund ovttasráđiid veaháš rievdadan muitalusa. Su iežas muitalusa lohppii leat mii lasihan maid "Šállobuhtaduslávdegoddi" vástidii. ¶
Mu mánnávuođaruoktu ovdal soađi lei Vuohpoža geažis, sullii miilla eret poastabáikkis Ruoššamuotkkis. Vuohpoš lea njárga Leaibevuona ja Smiervuona gaskkas. Mii leimmet golbma oappáža ja vieljaža, ja mun ledjen boarráseamos. Mu vánhemiid birgejupmi lei lotnolasealáhus, mii lei oalle dábálaš dan áigge. Dán ealáhussii gulai smávvadállodoallu, guolásteapmi, muorječoaggin ja ruovttuindustriija. Ruovttuindustriija lei ráhkadit biktasiid iežas atnui ja veaháš velá vuovdimii. ¶
Mun devden 7 jagi 1938:s ja álgen skuvlii seamma jagi. Skuvla lei Smiervuonas. Mii vácciimet internáhttaskuvlla ja dan mii dalle gohčoduvvui "vurrolasskuvlan" . Dát mearkkašii ahte mii vácciimet moadde vahkku skuvlla ja de ledje fas seamma ollu vahkkut friddja. ¶
Min ruovttugiella lei sámegiella. Mun in ádden dárogiela, inge máhttán hállat giela. Oahpaheaddji namma lei Elida Thomassen ja bođii Elverumas. Son lei náitalan gieldda ássiin, ja orui danin dáppe. Son ii máhttán sámegiela. Oahppit geat máhtte veaháš dárogiela, fertejedje veahkehit min earáid jorgalit sámegillii dan maid oahpaheaddji muitalii. Ii rektorge, gii maiddái lei internáhttahoavda, máhttán sámegiela. Mii eat ožžon lobi hállat sámegiela, muhto maid mii de galggaimet hállat, go eat máhttán eará giela? Dađistaga ohppen veaháš dárogiela, muhto mun dadjen ollu sániid boastut ja earát čaibme mu go hállen dán veaháža maid máhtten. ¶
Leavdnjavuotna / Porsangerfjorden ¶
Mun in muitte goas min skuvlavázzin heaittihuvvui soađi geažil. Muhto maid mun jáhkán, de skuvlavázzin bisttii dušše guokte jagi, iige leat boastut jos logan ahte dat lei velá oanehat. Skuvllas mu givssidedje, huško ja čikče, ja go skuvlla giddejedje, de ledjen goit mun ilus go in dárbbašan šat dohko mannat. Min šattaimet bággoeváhkkui čakčat 1944. Min dolvo vuos Billávutnii ja doppe viidáseappot beakkán duiskka lástafatnasiin "Karl Arpain" . ¶
Ledje hirpmus issoras dilit fatnasis ja dat ledje garra vásáhusat, maiddái munnje gii dalle ledjen 13 jagi ja áddejin dili. Dát mátki Nárviikii lea leamaš giksin smiehttat maŋŋá. Mun lean geahččalan duvdit dan eret, geahččalan unnimus lágiin dan birra smiehttat. Dán láhkai lean geahččalan eastadit muittuid "bilideames" mu árgabeaivvi ovddosguvlui. Muhto dát ii leat leamaš álki. ¶
Go bođiimet Nárviikii, de oruimet álggos vuos ruovdemáđiigarášas. Ovdal juovllaid manaimet Hápmirii, poastabáikái Ránáidsullui (Tranøya) ja Røssnes-gillái. Doppe mii oruimet boandadálus. Midjiide ledje guokte smávva loktalanja maid ovdal min boahtima geavahedje oađđinlatnjan. Go mii bođiimet, de lágidedje vuoššanvejolašvuođaid dohko nu ahte mii ieža birgiimet. Doppe oruimet beannot jagi. Dan áigodagas maid mii doppe oruimet, de mun in vázzán skuvlla. Mun lean ádden ahte sivva go mun in ožžon skuvlafálaldaga, lei go nu funet máhtten dárogiela. ¶
Suoidnemánus 1945 vulggiimet mii davás uhca 45-50 juolggat lástafatnasiin. Finnmárkkus ledje gilit boldojuvvon go olliimet dohko. Nie lei min iežamet gilli maiddái. Dát cuzii garrasit ollusiidda. Olbmot čirro iluin go riika lei friddjavuođa ožžon ja iluin leat fas ruovttus. Muhto sii čirro maiddái morrašiin go buot maid sii ledje oamastan, lei boldojuvvon. Dušše duvttat ledje báhcán duođaštussan dasa ahte dás ledje leamaš ruovttut. Dalle ii lean makkárge heahtepsykiatriija mii sáhtii olbmuid veahkehit. Buohkat fertejedje ieža birget nu bures go sáhtte. Olmmoš lei iežas psykologa ja psykiáhtár. Buot vásihusaid duvddiimet eret. Justa nu mo ii galggašii, otnás rávvagiid mielde. ¶
Guokte álgománu oruimet tealttás. Vai birget Finnmárkkudálvvi badjel, de ráhkadeimmet darfegoađi. Das oruimet guokte jagi. Nuppi geahčai goađi mas mii oruimet, ráhkadeimmet nuppi lanja šibihiidda. Mii leimmet ožžon sávzza mielde davás verddiin Røssnessas. Maŋŋá ožžo bearrašat sihke sávzzaid ja gusaid, mii oaččuimet gusa. Dát lei Finnmárkku bearrašiidda álgobirgenveahkki. Maiddái smávvafatnasiid ja guolástusávdnasiid fidniimet. Finnmárkkukantuvra ordnii maŋŋá luŋkádáluid maid snihkkárat ceggejedje bálkká ovddas. Dát ledje dat nu gohčoduvvon ođđasithuksenstobut. Go mii fárriimet stohpui, de divuimet darfegoađis buoret náveha. ¶
Mu ledje sihkkon álbmotregistaris dalán maŋŋá soađi. Mu áhčis lei earán gielddakantuvrras. Doppe muitaledje ahte sii ledje registreren su bearraša njealji olbmui. - Muhto mii han leat viđas, áhččán dajai. - Ehpet leat, lohket gielddas, mii leat ožžon dieđu ahte boarráseamos bárdnát jámii go dii leiddet eváhkos. - Dat gal de lea imaš, áhččán logai, - son han gal lei eallimin odne go mun vulgen ruovttus. Nu de divvo ja mun lean otná beaivve Porsáŋggu gieldda ássi. ¶
Soađi maŋŋil orui Johan bearašiinis álggos lávus, ja de lavdnjegoađis. Eai gávdno sin goađis govat, muhto dát govva, mii čájeha eará goađi Vuohpožis, muitala ollu dan birra makkár leat eallinláhki leamaš Porsáŋggus. Boares fanaslahkki lea geavahuvvon goahtedáhkkin, nubbi lahkki fas áitin. ¶
Maŋŋá soađi in šat vázzán skuvlla. Mun ledjen dalle 15-jahkásaš ja meattá skuvlageatnegahttojuvvon agi. Ožžon fálaldaga lassioahpu vázzit, muhto vuosttažettiin mus ii lean várri skuvlla vázzit. Boarráseamos bárdnin mun fertejin veahkkin birgehit bearraša ekonomalaččat, ja dalle eai lean stipeandaortnegat. Nuppádassii mun in duostan álgit go mun nu unnán máhtten ja ain unnán dárogiela áddejin. Mu vieljat vázze skuvlla maŋŋá soađi, ja mun geahččalin sin oahppama čuovvut ja dien láhkai veaháš oahppat. Nie mun ohppen muhtun muddui dárogiela lohkat. ¶
Mun orron mánnávuođaruovttus dassážii go iežan bearraša háhken. Ovddeš áigge lei dábálaš ahte nuorat orro vánhemiid luhtte ollesolmmožin. Lei maiddái dábálaš ahte nuorat veahkehedje dállodoaluin, lotnolasealáhus lei oahpes hommá. Dán láhkai mun ealihin iežan maiddái lotnolasealáhusain. Eai lean eará vejolašvuođat munnje gii ledjen oahpu massán. Man nu siva geažil, de in fidnen barggu gáttis. Mu eai dohkkehan. Skuvllas mu givssidedje, áhči cielahedje go lei áŋgiris bivdoolmmái. Dát cielusnamma čuovui mu. Eatnašat oidne dán headjun. Dál maŋŋá mu sáhtán dieid vásihusaid čaibmat. ¶
Bajásšattadettiin mun ledjen lisas, ledjen maŋggaláhkai návccaheapmi. Muhto mun in lean goassige albmaláhkai buozas. Ledjen geahnoheapmi, muhto ruovddástuvven ja hárjánin lossa bargui meara alde buot lágan dálkkiin. ¶
Mun náitalin 30.12.1956. Moai oaččuime 6 máná, 3 leat eallimin, 2 nieidda ja 1 gánda. Boarráseamos nieida orru Porsáŋggus, ii leat náitalan ja bargá gieldda ruovttuveahkkin. Nubbi nieida orru Oslos. Son lea náitalan, sus lea 1 mánná ja bargá mánáidgárdedikšun. Gánda, gii lea váhkar, orru Romssas. Son lea náitalan, sus leat golbma máná ja bargá elektrihkkárin. Mu eamit lei riegádan 1927:s. Sus lei eanet oahppu ja sáhtii mu veahkehit sihke lohkat ja čállit dábálaš reivviid. Son maiddái lei sámegielhálli, muhto moai válljiime dárogiela ruovttugiellan go mánát riegádedje. Dán moai dagaime go ean háliidan ahte sii galge gillát seamma láhkai go mii vánhemat. Ieš ohppen eanet dárogiela go lohken máidnasiid mánáide ja geahččalin čuovvut dan maid sii ohppe skuvllas. ¶
Mu eamit lea buohcan soahtejagiid maŋŋá. Vuos son buohccái ruksesfeberiin mii vearránii ruhkanassan. Dasto son oaččui váibmovigi. Su čuohpadedje, muhto ii šat virkkosmuvvan maŋŋá čuohpadeami. Son jamii 1986:s. Su buozalmasvuohta heađuštii ollu mu mearrabivddu. Dávjá fertejin diktit manakeahttá mearrabivdui. ¶
Mus leat leamaš iežan fatnasat. Dieđusge álgen smávvát, dábálaš rabas vuotnaguolástusfatnasiiguin. Maŋimus fanas lei 28 juolggi ja das lei deahkka. Dađibahábut de in nagodan geatnegasvuođaid deavdit go mu dearvvasvuohta hedjonii ja mu eamit buohccái dávjá. Mun lean leamaš maiddái oasseguollebivdin moadde áigodaga. 1982:s lei heajos guollejahki. Mu mielas lei váttis joatkit mearrabivdin. Danin ohcen sveisenkursii Hámmarfeastta fidnoskuvllas. Mus lei miella fidnet álkit barggu gáttis. Muhto mun in nagodan teoriija praksisan dahkat ja fertejin heaittihit áigumuša. 1985 čavčča dieđihuvvojin buohccin ja dan rájes in lean šat bargi. Buohccidieđáhusa maŋŋá šadden 100 % bargonávccahisvuođapenšunistan. Dalle ledjen 55 jagi boaris. ¶
80-logus váccii Johan sveisenkurssa Hammarfeasttas, gos ee. duddjui dán skirttega. Dás son lea geavahan dološ sámi árbevieru vuođđun, ja seammas buoridan buktaga. Nuppeláhkái go dábálaččat, de sáhttá dás botnjat vuolit roahki bajit oasi ektui. ¶
(Govva: Svein Lund) ¶
Čállinváttisvuođaid geažil lean álohii ferten bivdalit earáin veahki. Mu leat veahkehan deavdit iešdieđáhusa ja guolástusa rehketdoalu gárvet. Olbmot leat leamaš issoras veahkkái. ¶
Mun lean álo beroštan organisašuvdnabarggus, vaikko mus leat lohkan- ja čállinváttisvuođat. Organisašuvnnain main mun lean leamaš mielde, leat politihkalaš báikkálašsearvi, sámi organisašuvnnat ja Sámiráđđi. Mun lean doaibman luohttámušolmmožin sihke jođiheaddjin ja stivralahttun. Buori ovttasbarggu geažil lea doaibma oalle bures lihkostuvvan. Mus leat leamaš čielga oaivilat, muhto váttisvuohta lea oaiviliid báhpárii čállit. Giella lea maiddái leamaš hehttehussan. Organisašuvdnabargu lea munnje mearkkašan hirbmat ollu. Dán barggu bokte lean mun deaivvadan earáiguin geat leat seamma dilis ja lean eatnat buriid ustibiid fidnen. Dát lea mu nanosmuhttán, erenoamážit dál go lean okto báhcán. ¶
Áiggi mielde lea Johan oahppan muhtin láhkái čállit dárogillii ja maiddái geavahit dihtora. ¶
Johan Johannessen ozai giđđat 1997 advokáhta Edmund Asbøll bokte buhtadusa masson skuvllaoahpu ovddas. Dá lea Šállobuhtaduslávdegotti vástádus, 18.03.1999. Mii leat bájuhan olles reivve ja leat deattuhan buoiddes čállosiin osiid, mat čájehit mo dáruiduhttinpolitihkka geavahuvvo buhtadusa biehttaleami bealuštit. Go velá eai leat su namage máhttán čállit riekta, ja dán leat ollusat earátge vásihan, de muitala dát várra man vuđolaš oktagaslaš meannudeami juohke ohcan oaččui. Reive han gal ieš čielggada guottuid. ¶
Guokte jagi manne ovdalgo vástádus bođii. Dalle lei Johan Johannessen geavahan duháhiid advokáhta goluide, iige ožžon ii evrege ruovttoluotta. Advokáhta muitalii ahte mávssášii 5000,- ruvnnu váidalit, muhto dasa ii lean Juhánis várri. ¶
UNOHISVUOĐABUHTADUSLÁVDEGODDI JD Ášši nr. 98/11068 A-AK JCL/kp BU 46/99 - STÁHTAKÁSSAS UNOHISVUOĐABUHTADUSA OHCAN - JOHAN JOHANSEN, RIEGÁDAN: 04.01.31 ¶
Advokáhta Edmund Asbøll lea Johan Johansen ovddas ohcan stáhtakássas šállobuhtadusa. Ohcan lea masson skuvlaoahpu geažil. Čujuhuvvo ohcamii 30.04.97 mii lea mielddusin. ¶
Ohcan lea ovddiduvvon Girko-, oahpahus- ja dutkandepartementii mii reivves 24.09.1998 cealká: "Ohcan lea masson ja váilevaš oahpu geažil. Ohcci lei skuvlageatnegas agis 1938:s gitta 1945:i. Son orui Vuohpožis Porsáŋggus. Ohcci duođalaš skuvlavázzimis ii leat makkárge duođaštus. Son muitala iežas álgán skuvlii 1938:s, ja váccii skuvlla 2 jagi ovdalgo duiskalaččat válde skuvlla iežaset atnui. Dan maŋŋá lei skuvlavázzin summal ja soaittáhagas. Ohcci lea danin massán 5 jagi skuvlavázzima soađi geažil. Stuorradikki šállobuhtaduslávdegotti guhkesáigásaš ja bistevaš dáhpin lea ahte ii juolluduvvo šállobuhtadus soahtedilálašvuođaid geažil. Dušše dalle jos ohccis lea leamaš fuonet dilli go earáin seamma dilálašvuođas, de sáhttá árvvoštallat buhtadusa juolludit. Ohcci lea leamaš fidnomearrabivdi gitta 1985’ rádjái, ja dalle šattai bargonávccahisvuođapenšunistan. Son lea leamaš aktiivvalaččat mielde politihkalaš organisašuvdnaeallimis. Eai ovdanboađe dieđut mat selvehit ahte ohccis lea leamaš vearrát dilli go earáin seammá dilis. Ohcci čilge ahte oahppu maid oaččui, lei váilevaš. Oahpahus lei dárogillii, ja ohcci lei sámegielat. Oahppofálaldaga, maid ohcci fidnii, ferte dattetge árvvostallat, vrd. Stuorradikki ja šállobuhtaduslávdegotti dábi, daláš dáruiduhttinpolitihka dábálaš ulbmiliid ektui ja daid praktihkalaš-pedagogihkalaš váikkuhusaid ektui mat bohcidedje dan politihkas. Mii čujuhat, sihke dasa mii guoská dáidda ja eará duogášsivaide maid berre deattuhit árvvostallamis, min čielggadeapmái 23.04.97 sámiid šállobuhtadusohcamiid birra. Girko-, oahpahus- ja dutkandepartemeanta dán maŋŋá ii sáhte mieđihit šállobuhtadusa Johan Johannessenii." ¶
Justisdepartemeanta čuovvola Girko-, oahpahus- ja dutkandepartemeantta árvvoštallama ja loahppacealkaga. Šállobuhtaduslávdegoddi čuovvola ráhkkaneaddji ásahusaid árvvoštallama ja loahppacealkaga. ¶
Mearrádus: Šállobuhtaduslávdegotti mielas ii gávdno sivva juolludit dahje rávvet juolludit šállobuhtadusa Johan Johansenii. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Harald Eidheim luohkáinis Buolbmágis. Oahppit leat: Nils Johannes Porsanger, Frøydis Aslaksen, Ingrid Dolonen, Elna Holmgren, Marit Tapio, Edvin Johnsen. (Govva luoikan Harald Eidheim) ¶
Harald Eidheim lei oahpaheaddji Álddanjárgga (Meskelv) skuvllas Unjárggas čakčat 1946 ja Stáhta skuvlainternáhtas Buolbmágis 1947-48. Son lea riegádan 1925:s Voldas Sunnmøres. Dalle go son lei oahpaheaddjin Finnmárkkus, de ii lean sus go gymnása oahppun. ¶
Maŋŋá go "heahteoahpaheaddjin" heittii, de lohkagođii Oslo universitehtas ja čađahii sosiálantropologa magisttargráda dutkosiin Erverv og kulturkontakt i Polmak (Ealáhusláhki ja kulturgaskavuohta Buolbmágis), mii almmuhuvvui 1958:s. Son lea čađahan fealtabargguid ollu sajiin Sámis 1950-logus ovddosguvlui ja lea almmuhan girjjiid sámi servodateallima etnopolitihkalaš ja kultuvrralaš beliid birra. Dovdoseamos lea esseačoakkáldat Aspects of the Lappish Minority Situation.  ¶
Eidheim lea bargan Oslo, Stockholmma ja Romssa universitehtain. Son lei Romssa universitehta sámi oahppoossodaga vuosttaš professor, ja penšunistan lei son professor 2:ža virggis Romssa Museas. Son lea ain prošeaktamielbargin doppe, dál luođobargin. ¶
Go nubbi máilmmisoahti nogai, de álggii áigodat mii Norgga ja Davvi-Norgga historjjás lea gohčoduvvon ođđasithuksenáigin. Dán áigodagas mii bisttii bures 1960-lohkui, dađistaga lihkostuvai ásahit dábáleabbo servodateallima Davvi-Romsii ja Finnmárkui. Guovdilis bargun lei álggahit ja normaliseret vuođđoskuvlla oahpahusa mas váilo sihke skuvlavisttit, oahpponeavvut ja olbmot geain lei oahpaheaddjioahppu. Oahpaheaddjit váilo olles riikkas, ja aviissain ja radios ávžžuhedje ahte maiddái olbmot geain lei artium, realskuvlaeksámen dahje sullasaš, sáhtte dieđihit iežaset bargin dainna ulbmiliin ahte ođđasit hukset skuvlla davvin. 1946:s mun lávkejin boares Midnattsol nammasaš fatnasii Ålesunddas, koaffar gieđas ja Finnmárkku skuvladirektevrra telegrámma lupmas. Ollensadji lei Čáhcesuolu. Telegrámmas čuoččui ahte dán galgen rádjat, go dat lei duođaštus ahte mus lei lohpi meattildit persovdnadárkkistusa Romssas. Dat maiddái dieđihii ahte mun fertejin fidnet duođaštusa ahte ledjen čájehan rivttes našuvnnalaš guottu soađi áiggi. Dákkár duođaštus mus maiddái lei lupmas go lávkejin bordái. Vuosttaš gearddi mun vásihin niehkomáilmmi Davvi-Norgga rittu fanasruvttus -dramáhtalaš duogážat mat lasihedje 21-jahkásačča vuordámušaid ođđa ja amas guovlluide. ¶
Provásnjárggas Romssas lei bráhkka gosa mii buohkat geat galggaimet viidáseappot fertiimet mannat. Dás dárkkistedje sáhtte go olbmot čájehit báhpáriid duođastussan ahte sis lei lobálaš ágga mátkkostit viidásut davás ja nuorttas. Sin, geat besse viidásut mátkkostit, dihkkededje ollu DDT-bulvariiguin. Min dievdolanjas botkaledje báiddi vuollái ja buvssaid sisa. Dihkkeduvvon ja dárkkistuvvon Midnatsol-fanas mu doalvvui davvelii ahte davvelii - ja nuorttas go mu vuosttaš skábmaáigi álggii. ¶
Oalle ollu olbmot mátkkoštedje viidásut Romssas. Ledje ollu bearrašat geat máhcce ruoktot go ledje evakuerejuvvon máttás boaldima maŋŋá - ruoktot buollán duktásadjái, bráhkkaeallimii - muhto buohkain ledje háliidusat máhccat ruovttoluotta, geavahišgoahtit ja viidásut eallit riikkaoasis man ledje ferten guođđit. Máŋgasis ledje sávzzat mielde ja dat ledje borddis. Earát ledje máttadážat, ovttaskas olbmát geat galge oassádallat iešguđetlágan ođđasithuksenbargguin. - Mátkkosteddjiin lei ođđasithuksenmiellaláhki, ođđa áigi lei álgimin, ođđa vejolašvuođat ledje rahpasan. ¶
Go Romssas vulggiimet, de Midnatsol-fanas vásihii heajos dálkki - riđđu mii garai ja fanas fertii meattildit buot Várnjárgga bisánanbáikkiid ovdal Čáhcesullo. Dohko joavddaimet galbma iđida njealji-viđa áigge - ja mun áicagohten ránes bráhkkagávpoga go čuvggodišgođii iđđedis. Munnje lei imašlaš dovdu nu lahka oaidnit mii lea dáhpáhuvvan boaldima áigge ja maŋŋá. ¶
Mun háleštin muhtumiin gii barggai kája alde ja muitalin iežan earána. Son rávvii mu ahte in berrešii dál gávpogii vuolgit, ja ahte mun sáhtten čohkohallat kájabargiid vuoiŋŋastanlanjas dassážii go čuvggoda. Kája alde ja vuoiŋŋastanlanjas hálle bargit giela gaskaneaset mii lei munnje áibbas amas. Mu mielas orui kveanagiella, go mun ledjen gullan ahte soite leat kveanat Čáhcesullos. ¶
Bráhkkagávpot, mii lei nu jaskat ja ránis iđitbottas, amas giella mii mu beljiide lei dovdameahttun giellan, dát mus bokte dovddu ahte ledjen guhkkin eret ruovttus, ledjen Norgga rádjeriikkas. Mus gorut čagalduvai go ledjen nu jierásmuvvan. Go diibmu lahkanišgođii ovcci, de čuojahin skuvladirektevrakantuvrii - doppe vástidii skuvladirektevra ieš ja son sávai munnje buresboahtima sunnfjorddialeavttain (fas dakkár vuorddekeahtes vuostálasvuohta). Son áiggui sáddet iežas bártni mu viežžat, son muitalii. Nie bohten mun nugo máŋga earáge easkaálgi Lyder Aarseth-guoktá eamidiin ruoktot geat dalle oruiga barttasteaskka Anderselv-nammasaš báikkis. Buot dáin muitinveara beivviin maid mun vásihin ja ain muittán, lei dát beaivi okta dain maid muittán buoremusat. Mu vuostáiválde váimmolaččat ja ustitlaččat Aarseth-ruovttus - dego livččen lean dánaguossi. (Dađistaga gullen ahte máŋgasis lei seammá dovdu). Soai eamidiin measta olles beaivvi muitaleigga munnje dábálaš dili Finnmárkkus ja dieđusge vuođđoskuvlla heajos dili, internáhttavuogádaga ja máŋggagielalaš dilálašvuođa. Mun fertejin maiddái muitalit iežan duogáža - iežan ruovttugili - ja manin mun ohcen barggu Finnmárkkus. Maŋimus gažaldaga lei váttis vástidit ja mun in muitte makkáraš vástádusa mun hutkájin, go mun in lean velá gávnnahan makkár barggu mun háliidin oahppat - in ainjuo háliidan šaddat oahpaheaddjin. Aarseth muitalii munnje ahte galgen oahpahit Álddanjárgga skuvllas Unjárgga gielddas ja mii lei guovtteluohkat giliskuvla, ahte skuvlavisti lei bráhkka mas lei okta klássalatnja ja oađđinlatnja ja gievkkan oahpaheaddjái. Eanaš skuvlamánát ledje sámi/dáru guovttegielalaččat, muhto "eai buohkat lean nu stargasat dárogielas" , son lasihii. Muđui eai lean eará rávvehusat álgoálgái earret ahte mus lei deaŧalaš bargu ja ahte galgen dahkat mu buoremusa. ¶
Nuppi iđida dadjá belohahkii eará jurdagiid siste, na, don fertet muđui váldit mielde seaŋgga. Son bivddii ovtta iežas bártniin: "Ovllá, don oahpistat dán gándda riegádahttinbráhkkai ja geahččal sutnje fidnet seaŋgga doppe." "Ja bolstara maiddái" , lasihii Aarsetha eamit. Nu de mun fievrredin militearaseaŋgga ja bolstara busserobi alde. Busse vujii Vuonnabađa guvlui, vuoddji bivden guođđit iežan Álddanjárgga skuvlla lusa. ¶
Busses lei gávttehas álmmái guhte halai vuoddjiin gillii mii sulástahtii dan maid ledjen gullan kája alde Čáhcesullos. Mu mielas fertii leat sámegiella. De jovden ja mannen eret busses iežan gálvvuin mii lei golmma lahkis, ja gávnnadin oahpaheddjiin guhte galggai álgit oahpaheaddjivirgái Čáhcesullos. ¶
Maŋŋá go ledjen oađđán ođđa seaŋggas klássalanjas moadde ija ja oahpaheaddjipárra lei fárren - ledjen mun isit iežan dálus, mas lei oađđenlatnja ja gievkkan. Biireovdaolmmoš, ustitlaš ja veahkkás Issát Máijá, bođii munnje sávvat buresboahtima. Son lei ordnen valjit soahkeboaldinmuoraid skuvlii ja munnje, son lei lágidan nu ahte mun bessen borrat mállása Iŋggá ja Julius Johnsena geahčen, muhtun nieidda bargun lei dola bidjat skuvlalatnjii ja gievkkanii oahpaheaddjái juohke iđida. Mun galgen áinnas muitalit jos dárbbašin maidige. ¶
Golggotmánu mielde de lei riđđu ja guoldu ja buolaštii, ja mun fuomášin johtilit manin oahpaheaddji, geas lei eamit ja njuoratmánná, láve ihkku lihkkat dola bidjat uvdnii. Bráhkka lei duođai sihke hejot skoađastuvvon ja jielai, iige bisson liekkasin. Galbma nuortabiegga Várnjárggas álkidit beasai sisa glássaskoađđasa ja seainni gaskka. Mu vuoiŋŋanas lei ritnedielkku guođđán oađđinseahka ala go morihin iđitbeallái. Iŋgá ja Julius, geat leigga huksen ođđa stobu, oaivvildeigga ahte lei heittot ahte mun galgen orrut galbma bráhkas ja bovdiiga mu orrut sudno luhtte, ja dasa mun gal ledjen mielas. Dál mun maiddái fidnejin vuosttaš gearddi nuvttohiid, ja Iŋgá oahpahii munnje mo galgen dállet gámasuinniid dološ sámi vieru mielde. ¶
Mun bures lokten áiggi dáppe, skuvlamánáiguin lei álki ovttasbargat, mun oahpásmuvven iežan ahkásaš nuoraiguin, bridge spellen jna. ja háliidin dása bisánit, ainjuo geassái. ¶
Lei imašlaš ja jurdagiid dáfus hui várrugas áigodat mu eallimis maid dáppe vásihin, erenoamážit dát ahte oahpásmuvven dasa maid mun maŋŋá ohppen gohčodit "čearddalaš dilálašvuohtan" . Nuorat olbmot geaiguin mun servvoštallen beroštedje unnán dán fáttá muinna digaštallat - mu mielas orui ahte sii eai oppa háliidange ahte mun galgen dákkár áššiid ovdanbuktit. Iŋggá-guovttos Juliusain leigga guovttegielalaččat - geavaheigga sihke sáme- ja dárogiela, muhto dušše dárogiela ruovttus. Soai leigga eanet rahpasat. Soai gohčodeigga mu dážan, ja dát lei hui amas, ja in lean sihkkar ahte liikojin go dasa, duollet dálle dát orui mu mielas juoidá negatiivvalaš mu ektui - dahje eará háve fas - ahte dát lei ovdamunnin munnje. Julius gohčodii iežas seahkalasnállin, veaháš miige, muhto muitalii ahte Iŋgá lei albma sápmelaš, ja son gal ii vuosttaldan dan. Sudno gievkkanbeavdeguoras ohppen mun veahážiid veahážiid Várjjaga, Deanu ja Buolbmága guovlluid birra ja veahážiid čearddalaš árvoortnegis. Mun vihkon ahte ledjen boahtán sosiálalaš servvoštallanvuohkái mii munnje lei áibbas amas ja mu jierbmi ii nagodan čielggadit dáid áššiid. Nugo máŋggas earátge, de mun bohten njuolgga gymnásas ja illá ledjen fitnan olggobeal Sunnmøre gilieallima. Mun in báljo diehtán maidige Sámi birra. Mun ledjen gal lohkan Friisa romána - Fønhusa girjji ja eará mátkegirjjálašvuođa - ja mun ledjen guldalan sámemiššuvdnabargiid, muhto mun fuomášin fargga ahte dát eai lean doarvái buorit dieđut mu atnui. Ja mun in lean pedagogage. Mu iežan dihtomielalašvuohta ja morálalaš kompássa, maid ruovttus ledjen fievrán, ledje mu navigerengaskaoamit. ¶
Dát veaháš Várjjagii oahpásmuvvan lei mielaidgeassi, muhto ii bistán guhká. Juovlamánu álgobeaivve bisánii uhca ovdalsoađi biila geaidnogurrii. Klássalanjas oidnen ahte skuvladirektevra dat bođii gallestallat. Mun dadjen mánáide ahte jos oktage boahtá klássalatnjii ja buorástahttá, de galge sii čuoččastit ja maiddái buorástahttit - ja dan sii gal dahke. Aarseth hálai veaháš mánáiguin ja bivddii mu addit sidjiide liige bottu - lei juoidá maid háliidii muinna háleštit. Su earán lei dákkár - sullii su sániiguin: Buolbmát skuvlainternáhta hoavddas galggai ovtta jagi virgelohpi ođđajagemánu rájes ja skuvlarivgu galggai leat hoavdan virgelohpeáigodagas, muhto nugo dál orui, de ledje menddo unnán dievdooahpaheaddjit ođđajagi maŋŋá, son dajai. Internáhtas leat nu ollu praktihkalaš doaimmat maid ferte ordnet ja son oaivvildii ahte mun mu Davveoarjeriikkaoasi giláža duogážiin sáhtášin leat veahkkin dán dilálašvuođas. Mun ákkastallen ahte mun ledjen bures ásaiduvvan Álddanjárgii, ledjen easka oahppagoahtán mo oahpahit ja mun háliidivččen joatkit dáppe. Muhto dát ii ábuhan, mun árvidin fargga ahte skuvladirektevra ii lean dása bisánan fálaldagain munnje. Dát lei baicce gohččun, skuvladirektevrras ledje viiddis, dadjat juo buot fápmudusat oahpaheddjiid virgáibidjat dieid jagiid. ¶
Nu de šattai ahte go ledjen ávvudan iežan vuosttaš finnmárkkujuovllaid Iŋggá ja Juliusa luhtte, de fas ledjen busses čohkkámin 1946’ maŋimus beivviid - dál seaŋgga ja bolstara haga - mannamin Sámis máddeleabbui ja nuorttas. Skiippaguras mu vižže heastasáhtuin. Unnán mun dihten ahte dát galbma juovlabeaivi galggai rievdadit mu eallima. Buolbmát, mii lei oalle guhkedáláš gielda (dál gullevaš Detnui), lei munnje sihke ođđa máilbmi ja váikkuhii garrasit. Buot dálut leat govda ja luossás Deanu gáttis, man Norga juogada Suomain 12 beanagullama oali mielde. Deatnu lei maiddái dan áigge áidna mátkkostangeaidnu - johkafatnasiin go jiekŋa lei suddan, ja eanaš heastasáhtuin dálvet. Muhtumin čorgejedje muohttaga jieŋa alde vai guorbmebiillain besse vuodjit. Oarjjabealde Oarjeduoddaris leat guollejávrrit ja jogat, guohtumat ja luomejeakkit. Gaskkat ledje guhkit. Lei jáhkkemeahttun vásihit ahte vánhemat ođđajagemánu buollašiin sáddejedje mánáid heastasáhtuin internáhttii 10 beanagullama gitta Leavvajohgiettis. ¶
Boares Buolbmát skuvlainternáhtta ¶
(Govva: Ivar Skotte) ¶
Buolbmágis lei dán skuvlajagi (1946/47) 7-juogaduvvon skuvla oktan veahkkeluohkáin mánáide geat dárbbašedje erenoamáš čuovvoleami. Skuvlajahki lei lágiduvvon vuorroortnegin nu ahte juohke luohkás lei 6 vahkku oahpahus ja 6 vahkku friddja. Mii leimmet njeallje oahpaheaddji (dušše hoavddas lei oahpaheaddjioahppu, ii oktage máhttán sámegiela) ja mis ledje guokte luohká juohkehaččas skuvlajagis. Mun galgen oahpahit 7. luohká ja 2. luohká. Mánát geat orro nu guhkkin eret ahte eai sáhttán beaivválaččat vácci boahtit skuvlii, orro internáhtas ja boradedje doppe, ođđe oađđensálain ja barge bihtáid klássalanjas maŋŋelgaskabeaivve. Internáhtas lávejedje leat dábálaččat 25 máná daid jagiid go mun ledjen doppe. Sin, geat orro Deanu nuppi bealde, suvde internáhtabeallái, go ii lean jiekŋa Deanu alde. Eanaš internáhttamánát ledje ruovttus basiid. ¶
Go buohtastahttá Álddanjárgga diliin, de lei leat oahpaheaddjin skuvlainternáhtas áibbas eará beaivválaš eallinláhki. Min eallin lei oalleláhkai dakkát mii gohčoduvvo 24-diibmosaš servodahkan. Dálueamit oktan biiggáiguin lágidii borramušaid, bassama ja dáluortnetvuođa, ja hoavddas fas lei ovddasvástádus oahpahussii ja lei olmmoš geas mii golbma umáhtugat sáhtiimet ráđi jearrat oahpahussii guoski áššiin. Eai mis lean gal namahanveara váttisvuođat stivrra doallat. Internáhtas lei maiddái viessohoaiddár. ¶
Oahpaheaddji rollastan mus lei muhtumin doaibma maid gohčodedje "inspekšuvdnan" - dán mun iežan bealis geavahin veahkehit internáhttamánáid geat dárbbašedje veahki leavssuiguin. Iešguđetlágan internáhttajođiheami bargodoaimmat eai lean hehttehussan dasa ahte internáhttaservodat šattai hávskes sosiálalaš searvevuohtan mas buohkat oassádalle - ja lei ollu leaikkastallan ja somát - ja gáfejuhkan - maŋŋit eahkediid, erenoamážit vahkkoloahpaid. Mun deaivvadin dáppe maiddái suinna gii maŋŋá šattai mu eamidin. Susge ii lean eará oahppu go gymnása, ja ražai, erenoamážit veahkkeluohkáin. ¶
Buolbmát-mánát "eai lean gal nu čeahpit dárogielas" , nugo Aarseth várrogasat dajai. Duohtavuohta lei ahte eanaš mánát guovtti álgoluohkás ja veahkkeluohkás hui unnán áddejedje dahje eai báljo ádden maidege maid dát máddin boahtán heahteoahpaheaddjit dadje. Ieš internáhttaáimmodat lei maiddái hirbmat amas unnimusaide: stuorra gárdin mas ledje máŋga gearddi, oađđinsálat, guhkes feaskárat, borranbottut stuorra boradansálain, áibbas amas jándorritma ja belohahkii amas borramušat. Lihkus máhtii dálueamit sámegiela ja sámegielat biiggát ledje maiddái čeahpit boasttuáddejumiid čilget dahje jos riidu šattai, dahje jos muhtumat unnimusain áibbašedje ruoktot ja ganjaldedje eahkedis go nohkkat galge. Lea čállon ja daddjon ollu negatiivvalaš skuvlainternáhtaid birra. Ja ii leat buorre diehtit - dan maid mii dál diehtit - ahte mii leimmet gaskaoapmin skuvlaortnegis - internáhtta dahje ii internáhtta - mii ovddasteimmet stáhta roava veahkaválddi sámi giela ja kultuvrra ektui. Internáhttaortnet lei dasa lassin dakkár lágádus mii ii vuhtiiváldán mánáid dovdduid dikšundárbbuid beaivválaš eallimis – iige movttiidahttán sin šaddat diđolaš sámi olmmožin. Oahpaheaddjin mun dovden heahtin go in máhttán sámegiela. Dás mun ohppen duohtavuođa maid mun maŋŋá eallimis lean áddegoahtán buorebut, ahte ii lean ohppiin, muhto dáža skuvlavuogádagas mas lei giellaváttisvuohta. ¶
Skuvlainternáhtas sáhttet dieđusge leat dáhpáhusat mat leat erenoamáš hástalusat beaivválaš jođiheapmái. Go mun orron doppe, de muhtun dálvebeaivve billánii čuovgaagregáhta dieselmohtorluŋká. Mii leimmet fáhkka bihkka sevdnjes skuvlainternáhtas ja fertiimet doaibmat oastit Petromax-lámppáid ja parafiinna ja birget daiguin mánu dassážii go oasit bohte Oslos - ruovdemáđiin, riddoruvttuin, bussiin ja heastasáhtuin. - Vearrát lei go čavččabeallái daskovihkenjoammudávda givssidii ja guoktelot meari oahppit ledje seaŋggabuorrin ja oktanaga buohkain lei feber ja bákčasat, sii ledje gátnasat, iige sis lean borranmiella. Lei dilihis áigodat bargiide dassáigo njoammudávda váiddui. Muhto lihkus ii oktage ožžon liigeváttuid. ¶
Buolbmát skuvllas, nugo buot eará skuvllain dan áigge, oahpaheddje sámi ohppiid aivve dárogillii. ¶
(Govva: Ivar Skotte) ¶
Go internáhttaeallin lei dábálaš dilis, de dieđusge oahpahus lei munnje váldodoaibma. Oahppit galge oahppat dárogiela - dát lei oahpahusa váldoáigumuš ja vánhemat maiddái vurde ahte sin mánát galge oahppat dárogiela. Muhto internáhtas ii lean gal gildojuvvon sámegiela hállamis bottuin ja muđui. Mu 2. luohkás lei lihkus okta oahppi geas lei dárogiella eatnigiellan, son áddii sámegiela ja sáhtii leat dulkan go dárbu lei - ja dávjá lei dárbu. Son lei stuorra veahkkin. Mii čáliimet ja logaimet sániid ja oanehis cealkagiid, duhkorattaimet veaháš loguiguin ja rehkenastimiin, ja sárgguimet dávjá ja oahpaimet lávlagiid, vahkkobeivviid, mánuid ja diimmu. Ii lean gal ráhpadis pedagogihkka. ¶
Mun ledjen oalle doaŋgi 2. luohká oahpaheaddjin, muhto orron lihkostuvvamin buorebut 7. luohkás go doppe ledje buohkat oahppan oalle bures dárogiela ja rehkenastima go skuvlajahki nogai. Buohkat birgejedje eksámenis ja muhtumat ledje oalle čeahpit. Dát lei unna luohkáš, dušše 7 oahppi - sii beroštedje historjjás ja geografiijas ja mis šattai buorre "ságastallan-kultuvra" luohkás. Mun muitalin sidjiide veaháš mu ruovttubáikki birra ja sii muitaledje munnje iežaset ruovttueallima, luossabivddu ja luomečoagginmátkkiid birra ja máinnastedje boares sámi máidnasiid maid ledje gullan áhkuin ja ádjáin ja earáin. Sii oahpahedje mu áddet báikkálaš kultuvrra deaŧalaš sosiálalaš doahpagiid, nugo sápmelaš, dáža, rivgu ja hearrá - maŋimus sátni lea báikkálaš dárogillii jorgaluvvon . Sii oahpahedje munnje maiddái eará juohkebeaivválaš sámegiela sániid ja dajaldagaid ja sii reške go mun fonetihkas medden. Sin mielas lei miellagiddevaš digaštallat hypotehtalaš áššiid dego mo son lea eallin nuorraolmmožin ja ollesolmmožin ja digaštallat sániid nugo fantasiija ja máhttu. Vaikko lei hypotehtalaš dásis, de dát ságastallamat čielggadedje nuoraid jurdagiid ja dovdduid sámi iešdovddu birra dáža hálddašeaddji máilmmis. - Sámi kulturovdáneapmi - sámevuđot oahpahus ja sámi nuoraidkultuvra almmolaš servodagas ii lean velá gohccán, ja čuvgejuvvon dáruiduhttinideologiija lei oalle guovddážis sis geat iežaset dovddahedje dážan ja rivgun. Maiddái máŋgga sámi vánhema mielas lei sámegiela álggaheapmi skuvllas lávki maŋás ja ollusat oaivvildedje ahte juoigan ii lean dušše adnojuvvon fastin, muhto njuolgga suddun. ¶
Nuorra oahpaheaddjin mun dieđusge oahpásmuvven sihke vánhemiiguin ja gili nuoraiguin ja ledjen singuin vaikko makkár servvoštallamiin. Olbmot ledje gussolasat ja mu mielas lei álki olbmuiguin oahpásmuvvat. Sii guossohedje káfe ja biepmuid ja muhtumin ledje maiddái eará juhkosatge. Go mun olbmuiguin háleštin, de sii fuomášedje ahte mun in dorjon sámiid iežaset-fuonášumi nu mo mun dan vásihin dán servodagas. Mu morálalaš kompássa, oahpahuvvon Sunnmøre báikkálaš servodagas, muitalii munnje ahte sii dákkár guottuin ledje iežaset mánáid sámi kulturárbbi jávkadeamen. Muhtumin mun nákkáskin olbmuiguin dán birra. Lihkus olbmot gudnejahtte mu ákkaid - go mu eai - nugo mun dovden - oaidnán "mašširin" . Dasa lassin máhtten mun dávžat liššá ja oanehisnađat liššáin láddjet ja máhtten eará eanandoallodoaimmaid. - Dát ledje maiddái dagut mat dahke ahte mu dohkkehedje, vaikko gohčodedje mu giela garjjágiellan, "galggat munnje dárogiela hállat, itge garjjágiela" . ¶
Mun in lean álggu rájes fuomášan ahte dieppe ledje "hovdejeaddji olbmot" geat bearráigehčče oahpaheddjiid láhttemiid. Okta dáin olbmuin muitalii munnje oktii ahte muhtun nuorra olbmot geat leat máddin boahtán, eai leat ádden ahte sii galget leat ovdagovvan. "Nugo don oainnát, de leat dát olbmot hirbmasit bázahallan kultuvrralaš ovdáneamis. Máŋggas eai leat ádden ahte mis dážain leat geatnegasvuođat dán oktavuođas, sii golget gilis basiid ja sin láhttagat eai leat ovdagovvan." Na, na, dán in gal lean vuordán, muhto in nággegoahtán gal. Dát "čáppavuogat" váruheapmi ii gal heađuštan mu beroštumi oahpásmuvvat olbmuid eallinvugiin ja beaivválaš eallimiin. ¶
Vuosttaš jagit maŋŋá boaldima ledje váddásat máŋgasii. Orui čabočielggas ahte giliolbmot iežaset atne geafin ja dážaid fas riggán ja "mašširin" . Muhto duođai lei erohus olbmuid eallindásis sihke dáluid, biepmuid ja biktasiid dáfus, iige sáhttán čiegadit ahte muhtun bearrašat elle measta heahtedilis. Vánhemat ledje ilus go sin mánát besse internáhttii gos sii aŋkke ožžo doarvái biepmu máŋgii beaivái. 1946:s 1947:i ain muhtumat elle oalle gaskaáigásaš stobuin. Go máŋgasis ledje váttisvuođat čállit dárogiela, de veahkehin muhtumiid čállit ohcama nugohčoduvvon bráhkkabuhtadusfondii. Máŋggas geat háliidedje bálkábarggu dahje oahpu vázzit Buolbmága olggobealde, dovde iežaset gáržžohallan go dovde - dahje ledje vásihan ahte sii eai boahtán loaktit dahje birget earretgo Sámis. Mun áddegohten - ahte sosiálalaš diliid sivva, ávnnaslaš ja mentálalaš bealli, čájehii mo dilálašvuohta lei sámi unnitlogu ja stuorraservodaga gaskkas. Go mun máttás fas máhccen ja lohkagohten áššáigullevaš girjjálašvuođa, de áddegohten buorebut maid mun ledjen vásihan ja dát dieđut dagahedje ahte mun álgen universitehtas lohkat, ja šadden akademihkárin ja álgen dutkin. Vaikko nuorravuođas in jáhkkán dan, de dál oahpaheapmi lei sihke miellagiddevaš ja addevaš oassin mu eallimis. ¶
Miessemánu 17.beaivi lei dehálaš skuvlii dážavuođa čalmmustahttimis. ¶
(Govva: Ivar Skotte) ¶
Dat máttanorgalaččat, geain ledje iešguđetlágan vásáhusat leat heahteoahpaheaddjin Finnmárkkus maŋŋá soahtejagiid, leat dál háddjanan miehtá buot. Ledje ollusat geat eai loaktán barggus, dálkkádagaid dihtii ja sosiálalaš birrasiin, ja muhtumiin eai lean stuorát váttisvuođat. Na, muhtumat maiddái bisánedje deike ja máŋgasis leat doppe mánát ja mánáidmánát geat atnet iežaset sápmelažžan. ¶
Mun lean dál muitalan iežan vásáhusaid, sunnmøreolmmoš gii álgen heahteoahpaheaddjikarriera ja geas lei ovttageardásaš geasuheapmi dasa maid oidnen eksohtalažžan ja miellagiddevažžan, ja loahpa loahpas šadden dutkin. - Muhto ii lean dušše olbmuid eallinvuohki ja sosiálalaš ja čearddalaš dilit main mun beroštin. Maiddái luondu, jahkemolsuma luonddurievdadeapmi, deatnu ja duottar ivdnejedje birrasa maid mun romantihkalaš máttanorgalaš, dáža ja heahteoahpaheaddji vásihin. - Heastasáhtuin dálvet buollašiin ja skábma guovssahasaiguin nástealmmis. Bohccuid ruovggas ja ealu gurgaleapmi dego golgi johkan mannamin varas guohtumiidda. Mátkkit lávkaselggiid, tealttain ja stákkuin Oarjeduoddara badjel Ciikojohkii, Máskeluobbalii, Uvjalatnjái, Geassejohkii, Áhkkajávrái - gáfestallan dollagáttis ja luossasneaidabassin geasseija goas gaskaijabeaivváš njiejai davvin. Luomejeakkit dievva luopmániiguin. Muittut eallinahkái. ¶
Eará artihkkalat girjjis Sámi skuvlahistorjá 1 ¶
Artihkal girjjis Sámi skuvlahistorjá 1 . Davvi Girji 2005. ¶
Historjá sámiskuvlla birra Gaska-Norggas lea historjá skuvlla birra mii lea leamaš gaskaboddosaš ja provisoralaš olles áiggi, muhto lihkká lea ceavzán badjel bealle čuohtejagi. Olles 17 jagi dán áiggis lei rektora namma Torbjørn Andersen. Maiddái maŋŋil go heittii rektorin go álggii skuvlahoavdan Aarbortes, lea son bargan skuvlla ovddas go lei áirras skuvlla stivrras. ¶
Torbjørn Andersen ii leat ieš sápmelaš, muhto oallut eará dáža oahpaheddjiid ektui geat leat bargan sámeskuvllas, de lea sus leamaš oktavuohta sámiiguin mánnávuođa rájis. Thorbjørn Andersen bajásšattai ovtta dálus Svætnoevuemies ránnjásuohkanis Gálas, ja barggai giliskuvllas ovdal 1954:s álggii hoavdan Aarborte sámeskuvlii. Dál lea son ealáhagas, muhto lea lagamus ránnjá skuvllas ja čuovvu ain mielde movt doppe manná. ¶
Dás muitala son veaháš movt son vásihii leat rektorin jagiid 1954:s gitta 1971 rádjái. ¶
- Mis eai lean ollu reaiddut go álggiimet dáppe. Skuvlla oaphppoplána lei bealle A4 árka. Váldoulbmil lei ahte galggai čuovvut normálaplána. Áidna oahppogirji lei Margrehte Wiiga ABC, mii lei duppálit tekstejuvvon davvisámegillii ja dárogillii. Go ii oktage dáppe máhttán lohkat davvisámegiela, de geavahuvvui dušše dárogielat teaksta. Ii sániin ge lean namuhuvvon movt sámegiella galggašii váldojuvvot ohppui. Nordlándda skuvladirektevra dieđihii munnje ahte mii eat oaččo geavahit sámegiela skuvllas. Muhto dohkkehuvvui ahte dálueamit geavahii sámegiela. ¶
Boares sámeskuvla Havikas Nåamesjes maid Sámemiššuvdna doaimmahii, heaittihuvvui go stáhtalaš skuvla álggahuvvui Aarbortii 1951:s. Mii guoská bargiide, de ii čuvvon oktage bargi Havikas Aarbortii, ii oahpaheddjiin iige internáhttabargiin. Muhto oaččuimet máŋga oahppi geat ledje vuosttaš jagiid vázzán Havikas. Vuosttaš áiggi gulaimet dávjá: "Ná láviimet mii dahkat Havikas." ¶
Sámemišuvdna maid geahčai Aarborte dego joatkan Havikas. Sii ožžo lobi boahtit skuvlii ja doallat andávtta ohppiide maŋŋelgaskabeaivvi. Dát lei eaktodáhtolaš, muhto eanaš oassi ohppiin bohte dohko. Mii leimmet gal hui sreaŋgát dainna ahte dát ii galgan seaguhuvvot skuvlii. ¶
Go skuvla lei gaskaboddosaš, de eat diehtán sáhtiimet go bidjat johtui čakčat ovdal bušeahtta bođii. Dan sivas lei váttis plánet maide. Mis maid ii lean sierra stivra skuvllas, dušše bearráigeahčoráđđi. Vuosttaš áiggi ii lean dan ráđis mihkke dadjamušaid, muhto veahá áiggi geažis ožžo eanet dadjamuša. Eanas áššit galge mannat departemeantta bokte, juoga mii válddii hui guhkes áiggi. Dát lei dohkkemeahttun ja vuollánahttii. ¶
Ekonomiija stivrejuvvui Čáhcesullo bokte. Finnmárkku skuvladirektevrras lei ovddasvástádus buot stáhtainternáhtaid badjel, ja mis lei áidna stáhtainternáhtta Finnmárkku olggobealde. Dan áigge ii gávdnon stáhta- bygga. Šattaimet ieža ordnet buot mii galggai ordnejuvvot visttiin. Dávjá lei nu ahte dušše álggiimet, ja maŋŋil bealkkáhalaimet. ¶
Mii láigoheimmet Aarborte hotealla čakčamánu 1. beaivvi rájes gitta miessemánu 1. beaivvi rádjái. Dasto fertiimet mii fárrehit buot min diŋggaid olggos doppe ja rádjat daid eret boahtte skuvlajahkái. Dát lei lossat. Stuora lossa láse- távvaliid ja bevddiid doalvvuimet loktii. Mus ii lean alddán viessu, muhto orron internáhtas. Miessemánu 1. beaivvi fertejin fárret olggos. Lihkus lei mus barta ruovttubáikkis Svætnoevuemies mas orron gesiid. Jagi 1956-57 ostii stáhta hotealla. Departemeanta lei dahkan gávppi vuvdiin, dán gávppis in diehtán mun maide. In diehtán makkár šiehtadusa soai leigga dahkan. Čájehuvvui ahte stáhta lei oasttán hotealla dávviriid haga, nu ahte hoteallaeaiggát lei váldán buot dávviriid mielde, earret eará buot gievkkanreaidduid.Go dan fuobmájin, de fertejin váldit oktavuođa departemeanttain ja muitalit ahte eat sáhte álggahit skuvlla. Mun fertejin dasto oastit ođđa biergasiid vai sáhttit bidjat skuvlla johtui. Maŋŋil diehttelasat bođii riikarevišuvdna ja rikkerii go leimmet gávppašan vaikko ii lean biddjojuvvon bušehttii. ¶
Dát bijai vuođu jurdagii ahte jus deike galgá skuvla boahtit, de ferte mis leat iežamet stivra. Muhto ii lean álki oažžut stáhta mieđihit dasa. Sii livčče áinnas háliidan heaittihit olles skuvlla,ja bidje ággan ahte stáhta ii galgga vuođđoskuvlla lága mielde doaimmahit skuvllaid. Ferten gal dadjat ahte soapmasat byråkrahtain ledje hui bahát min vuostá. ¶
Nu guhká go mun ledjen rektorin ja vel muhtin jagiid maŋŋelii lei buot ovtta visttis; luohkkálatnja, internáhtta ja das boradansále, kantuvra ja rektora ásodat. Dát lei seammás stuorimus almmolaš visti gilis, ja dan sivas geavahuvvui maid kulturviessun ja muhtin muddui maid girkun. ¶
Sámeskuvlla oahppit, 1957/ 58 (Govva: Grete Austad) ¶
- Nu guhká go dát skuvla lea leamaš, de ii leat oktage leamaš čadnojuvvon vázzit dáppe. Buohkain lea leamaš vejolašvuohta válljet vázzit dábálaš skuvlla ruovttubáikkis. Nu eat diehtán geat ja galle máná boahtte jagi áigo vázzit dáppe. Fáhkka sáhtiimet oažžut ođđa ohppiid skuvlii, ii dušše vuosttaš luohkkái, muhto maid daid eará luohkáide. Go guohtun- riiddut duođas álge Engerdalas, gávnnahedje váhnemat olggos ahte šattai beare váttis mánáide báikkálaš skuvllas, ja oanehis áiggis oaččuimet mii sin deike. Muhtomin oaččuimet ođđa mánáid deike go heaittihedje smávva giliskuvllaid. Eará háviid bohte mánát deike maŋŋil go váhnemat šadde aktováhnemiin, de lei sin mielas buoremus sáddet mánáid internáhttii. Vaikko váhnemiin álo lei vejolašvuohta váldit mánáid olggos dán skuvllas, de lihkká eai lean galle oahppi geat heite. ¶
Mis ledje oahppit Elgå rájis Hedemárkkus gitta Sagfjordbotnii davábealde Fuoskku. Eanas mánát orro internáhtas, muhto eai buot Aarborte mánát orron internáhtas geat vázze skuvlla doppe. Áiggi mielde oaččui skuvla buori nama, ja oahppit barge buori barggu. Dát mielddisbuvttii ahte ollu oahppit gilis háliidedje deike álgit, maiddái mánát geat eai lean sámegielagat. Soapmasat besse álgit deike, muhto mis ii lean sadji buohkaide geat háliidedje, ja sámi mánáin lei vuosttašriekti álgit dáppe. ¶
Departemeanta bealis ii lean hábmejuvvon skuvla nu ahte mánát galge beassat oahppat iežaset kultuvrra ja giela skuvllas, de háliidin mun goitge dan. ¶
Go min ii lean lohppi bidjat sámegiela skuvlafágan, de fertiimet njágahit dan skuvlii ruovttuoahpu nama duohkái. Mii bálkáheimmet Nils O. Kappfjella (Gaebpien Næjla) sámegieloahpaheaddjin. Muhto lullisámegielas eai lean vuos dan áiggi čielga čállinnjuolggadusat. Dan sivas oahpahii son dušše njálmmálaččat. Son ii beassan sániige čállit távvalii, go ii lean okta ja seamma movt sánit galge čállojuvvot. Duodjediimmuin oahpahii Lars Dunfjell (Dååvnesen Laara) veahá sámi duoji birra, muhto dat lei hui bieđgguid. ¶
Go gullá buot váttisvuođaid birra ja skuvlla mii ii ožžon bistevaš stahtusa ovdal go lei jođihuvvon badjel 20 jagi, de ferte jearrat movt Thorbjørn Andersen gierddahalai nu guhká. ¶
- Mus lei stuora beroštupmi dasa, ahte oažžut buori skuvlafálaldaga lullisámiide. Ja go gearddi ledjen álgán, de in háliidan eahpelihkostuvvat dainna. Mus lei beroštupmi dán hommái, sáhttá lohkat ahte ledjen dego darvánan dasa. Ja de ledje buorit ovttasbargoguoimmit, geaiguin mun ovttasbargen, nu go Nils O. Kappfjell, Anna Dærga, Anton Lifjell ja Anselm ja Elsa Jåma. Sii ledje válddálaš olbmot geain lei višuvdna ja ollu máhttu. ¶
Ii sáhte hupmat sámeskuvlla historjjá birra nu ahte ii namut Anna Jacobsena. Sus lea leamaš ollu dadjamuš sihke skuvlii dáppe ja lullisámegiela ovdáneapmái. Anna lei vuosttaš almmolaš sámegieloahpaheaddji skuvllas, maŋŋil go oaččuimet sámegiela oahpahussii eat ge dárbbašan šat čiehkat sámegieloahpahusa ruovttudoallofága nama duohkái. Easka go son bođii šattai maid čálalaš oahpahus. ¶
Go leimmet departemeanttas rahčme skuvlla ovddas ja go oaččuimet iežamet stivrra ja bistevaš doaimma, lei Anna jođiheaddjin dán sáttagottis. Dát lei áibbas mearrideaddjin skuvlii. Maŋŋil oaččui Anna barggu kulturguovddážis Sijti Jarnges, mii lea skuvlla guoras. Dalle barggai son buori barggu oažžut lágiduvvot lullisámegielkurssa oahpaheddjiide. ¶
Sámeskuvla Aarbortes lea álo leamaš stáhtalaš, go fas sámeskuvla Snåases lea leamaš suohkana skuvla álggu rájes 1968:s. Dát lea mielddisbuktán veaháš váttisvuođaid oktiiheivehit lullisámegiel oahpahusa. Mii leat čađat deattuhan ahte lullisámi skuvla lea stáhtalaš ovddasvástádus, muhto Snåases orrot leamaš duhtavaččat suohkanlaš skuvllain. Oktii go mátkkošteimmet Osloi šiehtadallat skuvlla boahtteáiggi birra, hásttiimet mii Snåase skuvlla fárrui, muhto sii eai dáhtton. In jáhke sii jáhkke ahte mii ieža máhttit stivret skuvlla. ¶
Eará čállosat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Paula Simonsen lea riegádan 1973:s ja šattai bajás Návuonas. Son lea vázzán oktasašfágaid vuođđokurssa Ráissa joatkkaskuvllas ja goahkkaskuvlla Romssas. Son váccii Sámi joatkkaskuvlla ja boazodoalloskuvlla duodjeoahpu 1991-94. Dasto válddii fágareivve goahkkan, ja barggai danin Guovdageainnus 1997 rádjái. De orui Gáivuonas jagi ovdalgo fárrii siidii gos álggahii iežas duodjefitnodaga 1999:s. Son fárrii Osloi 2001:s bargat goahkkan sámi kafeas, muhto sirddii Steinerskuvlla assisteantan jahkebeale maŋŋá. De logai giela, girjjálašvuođa ja historjjá Oslo universitehtas, ovdal go 2004:s fárrii fas Gáivutnii. ¶
Soames háve orru dugo livččen šaddan bajás giellásiin. Ii oktage muitalan munnje ahte mii leimmet sámit, ii dat lean goassige fáddán ge. Nu dávjá gullen siiddas ahte orrut Norggas, ja ahte Norga lea friddja riika, mii sáhttit dadjat ja bargat maid háliidit. Lei go son dát buot stuorimus gielis, go sámevuođa birra goit ii galgan sárdnut, dat lei heahpat ja suddu. Ii dál ge galgga menddo olu sárdnut sámevuođa birra, ii ge namuhit sámi vuoigatvuođaid. ¶
Ii oktage sárdnon mearrasámiid birra, ahte sii maid gávdnojit. Sámit ledje sii geat bohte badjosiin vulos juohke giđa, bolffagan vuovttat ja gápmásat. Dat orro lávuin bálggesguoras, vuvde mátkemuittuid, ja de sárdno vel sámegiela. Mii dovddaimet dušše muhtuma sis, eat ge mannan nu lahka, go ledje viehka balddihahttit, ja sáhtte leat váralaččat. Juhke dat gal, ja dorro vel. Ja juhkan sápmi lei gusto jođán niibái dorvvastit. Sámit ledje eanáš mástorándit, ledje duolvasat, sis háissui suovva, bohccuideaset luite min bealdduide ja beatnagiiddiset dikte cielahit min sávzzaid. ¶
Sii doalahedje iehčanassii, sámit, dahje , nu govt gohčodeimmet sin. Ii lean mihkkege fasttiid dieinna sániin, lei dušše dábálaš davvi-norgga namma badjeolbmuide, váriid álbmogii. Iežaset maid gohčodedje danin go sárdno dainna heittogis dárogielain, easka maŋŋil šattai fjellfinn-sátni mahkáš rasisttalažžan. Rivttes sátni lei johttisápmelaš. ¶
Ággan lei ahte dajaldat "biro fjellfinn" adnojuvvui cielahit johttisámiid, muhto in jáhke šattai buoret go dajaldat rievddai "biro sápmi" -dajaldahkan! Dáidá leat dát mobben ja givssideapmi mii jávohuhtii mearrasámiid ja fidnii sin čiehkagoahtit sámevaraset. Muhto vearrámusat gárte goittot "biro fjellfinnčivggat" gillát. Nu bures muittán sin, árgges mánáid geat álo čiehkádedje man nu duohkái, lávvouvssoha dahje holberavdda duohkái. Sis ledje árjjalaš, muhto árgges geahčastagat, mat muittuhedje veaháš meahcceelliid. Muittán ahte lei alddán maid seammálágan geahčastat ja árgivuohta, muhto eat fidnen mánnán goassege lagat oktavuođa go daid geahčastagaid, go mii han eliimet sierra máilmmiin. ¶
Dán dálus Návuonas, gos Paula Simonsen šattai bajás, lea su bearaš maŋimus jagiid bidjan návccaid dálloturismii, ee, lamaiguin. ¶
(Govva: Svein Lund) ¶
Go guhtta jagi devden, de rievddai fáhkka mu máilbmi, go bessen gullat máttuidan ja sohkan birra. Goaski válddii mu mielde duoddarii galledit nuoramus oappás ja vieljaidis, mu ednuid ja muoŧá. Sii ledje sámit geat sámástedje gaskaneaset velá. Ii oktage lean ovdal dan birra sárdnon, ahte bealli mu sogas ledje sámegielagat. Goaski muitalii áhku ja ádjá birra geat guktot leigga mearrasámit ja lei vel sámegiella sudnos eatnigiellan. Eai dat lean gusto dušše sii, geat oamastedje bohccuid, sámit. ¶
Eat mii siiddas lean sámit, muhto gávppašeimmet singuin. Osttiimet bohccobierggu ja gápmagiid sis. Ledje dušše sámit, geat vuvde dakkáriid. Muittán oktii, go eadni válddii mu mielde sin lávuid lusa. Lei gelddolaš, sii han ledje nu iežáláganat! Sii orro lávus miehtá geasi, vušše gáfe ja biepmu dolas, ja soames háve leimmet nu lihkolaččat ahte guossohedje vel midjiide goikebierggu. Eai lean stuolut maid nalde čohkkát, olbmot dugo velohalle gos ain heivii dahje dat čohkkáje eatnamis. Ja de ledje olu beatnagat mat ciela ruohtastedje. Sámit jávohuhtte beatnagiid ovttain geahčastagain dahje šikkastemiin. ¶
Olmmoš fertii leahkit várrogas sámiiguin, go sii máhtte eanet go Áhččimin, máhtte vel noidošit. Jus lei ribahan eaddudit sámi, de diđii vissásit ahte lihkuhisvuohta bođii dállui. Ledje ollugat geat sárdno sámiid noidošangoansttaid birra, ja guvhláruššan lei iežá ášši mii bisui sogas buolvvas bulvii. Jus soames lei roasmmohuvvan dahje buohccán, de gávdnui gal boares sápmi gii su máhtii dálkkodit. Ledjen hui sáhkkii buot sámi áššiide, muhto siiddas ii sárdnojuvvon daid birra. Ii oktage namuhan jitnosit kulturárbbi ja daid árbevieruid mat mis ledje leamaš, dat lei hearkkes ášši, ja mii eliimet ođđa áiggis. Soames geardde gullostii sámegiela sátni dahje dajaldat, ja sámevuohta suoli elii liikká, sieluineamet. Dovden eanet gullevašvuođa sámevuhtii go dážavuhtii. Goaski han vuosehii dađi mielde eanet sámevuođas, ja hiljážit šaddágođii iežan árbbi govva mu siste. Suoli čevllohallen árbbiinan, muhto in jietnadan das goassege báljo maidege. ¶
Vásihin árrat juo ahte mu birrasis bilkidedje sámevuođa ja sámiid, ii dat lean man ge veara mu lagašbirrasis. Muittán iežan dadjamin jitnosit skuvllas ahte mun maid ledjen sápmi. Dalle buohkat reške, bilkidedje mu ja lohke mu jallan. Sii suhtte ja cielahedje mu go dadjen ahte mis han lea buohkain sámevarra. In šat sárdnon maidege das nu guhká go ledjen mánná. ¶
Dát dáhpáhuvai go vázzen vuođđoskuvlla, skuvlla mii ii goassege namuhan mearrasámiid. Na obanassiige namuhii sámiid hui unnán, ii dat lean fáddán skuvllas, ii ge mu lagas servodagas, vaikko mun orron ge guovddáš sámeguovllus. Sii, geat duste jitnosit sárdnut, ledje dávjá olggobeale olbmot, olgoriikalaččat dahje lulli-norgalaččat. 3. luohkás lei mis lulli-norgalaš oahpaheaddji, guhte oahpahii midjiide "Bea, bea lábbážan" ja válddii min mielde lávu galledit. Son lei hui rabasmielat čearddalašvuođa ektui, vaikko vel binnáš romántalašge. Muhto sutnje maid lei sápmi seammá go boazodoalli. ¶
Iežan identitehtarahčan álggii várra dalle. Dihten ahte ledjen sápmi, muhto ii oktage sihtan dan birra sárdnut, ii ge máhttán ii oktage munnje čilget mii dat sápmi duođaid lei. Ohcalin badjeolbmuid searvái oahpásnuvvat sin kultuvrrain. Go nuorran šattaimet ja álggiimet feasttain golgat, de viimmat fidnejin oktavuođa duottarnuoraiguin. Dál eat lean šat árggit, duššefal árjjalaččat. Mii sártnodeimmet, dájuimet ja dánssuimet. Oahpásmuvaimet ja mun lokten áiggi singuin. ¶
Mu ustibat rittus eai liikon dasa. Ii lean buorre menddo ollu servvoštallat fjellfinnaiguin, das oaččui fuones beaggima. Finnbártniid birra ges bekkii ahte dat suohttasa dihte fillejedje riddunieiddaid, ja de dat nieiddat, geat servvoštalle daiguin bártniiguin, gohčoduvvoje váccešin ja vel fuorrán. In mun goit das beroštan, fjellfinnat ledje šaddan mu ustibin. ¶
Dakkaviđe go ožžon vejolašvuođa, 16-jahkásažžan, oahpahallagohten sámegiela, dan giela mii lei mu áhku ja ádjá eatnigiella. Dat šattai mu váibmogiellan. Vásihin liikká ahte lei rádji iežan siste sámegiela sárdnuma ektui, dugo mus ii livčče lean lohpi, dugo guoskkahalašin vuolšši. Vaikko mus álo leamaš buorre giellabeallji, ádjánin máŋga jagi rasttildit iežan siskkildas rájá. Guhká lei mus dušše passiiva giella. Lei dugo fáŋgavuođas beassat, go viimmat atnigohten giela aktiivvalaččat, lei dugo oassi mus, mii lei leamaš nohkkame, morihii. ¶
Áhku jurdagat Jávohis sánit rátnostuoliin Maid ii duostan cealkit Mii cealkit daid odne Mii lávlut jitnosit iluin Gában Muhto áhku giela Válde suollagat Mii atnit daid dál ¶
Maŋážassii fárrejin duoddarii oahpásnuvvat kultuvrii ja oahppat duddjot. Nu govt máŋggat earát ge dan áiggáš sámenuorat, de ohcen identitehtan sin gaskkas geat álo ledje leamáš dohkkehuvvon sápmin. Easka maŋŋil ipmirdin ahte riddoguovllu árbevierut ja duoddara árbevierut ledje viehka iešguđetlagánat. ¶
Mun duođaid hirpmahuvven go bohten siseatnamii ja celken iežan sápmin. Ledjen jáhkkán ahte doppe dat dohkkehuvvo, ja ahte dušše riddoguovllus ii galgan sárdnut čearddalašvuođas. Gal mun juo ledjen boastut ipmirdan. Lea váivi dovdat iežas unnit árvosažžan go lea riegádan danin mii lea, ja lea váivi go ii beasa leahkit dat mii lea, ja lea váivi go ferte iežas identitehta čiehkat bilkideami ja heahpanaddama geažil. Dážat ledje addán dáid dovdduid mu áhkkui ja áddjái ja dan áigásaš sámiide, dál de ožžon mun ges ruoktut sámegielsárdnu sámiin, ahte in mun gullan sin searvái, mun ledjen leamaš dáža menddo guhká. ¶
Sii gohčodedje mu "rivgun" , ja dat hávvádahtii mu. Sivva dasa lei go dárustin, ja buot iežá sámit dieđinge sámástedje. Ii mus lean gákti ge, ja dat gal lei áibbas bákkolaš. Skuvllas hiddjidedje min dárogielagiid go mahkáš bilideimmet oahpahusa ja leimmet sisabahkkejeaddjit. Mis ledje olu garra digaštallamat, mas boađusin lei loahpas ahte ohcen luvvejuvvot buot teoriijafágain, ja bargen dasto duššefal dujiin ja sárgumiin. Ja mun gii ledjen jáhkkán ahte sámi joatkkaskuvla lei gait sámiid várás oba Norggas. Ledjen fas áibbas vearrut ja ovttageardánit ipmirdan. Ii dat lean min, dáruiduhttojuvvon sámiid, várás. ¶
Paula Simonsen Sámi joatkkaskuvlla ja boazodoalloskuvlla duodjesuorggi oahppin. ¶
(Govva: Svein Lund) ¶
Dál in šat gullan gosage, mus lei juolgi goappánai máilmmis, dahje sáhtán dadjat mus ledje guktot juolggit dáid máilmmiid gaskkas. Šattai vel deaŧalaččabun munnje gávnnahit gii ja mii mun ledjen. Dovden ahte ledjen olggobealde, ja seammás dovden ahte ledjen dugo behtolaš olmmoš. ¶
Ledjen beahttán iežan dáruiduhtton ustibiid, dihten eanet min duogáža birra go maid berrelin. Sárdnon jitnosit min mearrasámevuođas, ja vaikko iežamet suopman lei measta jávkan, de ledjen oahppan sámegiela. Ledjen behtolaš olmmoš go ledjen lihkahan fáttá man ii galgan lihkahallat, ledjen sárdnon fáttás man galggai jávohuhttit. Eaige mu johttisámeustibat luoitán mu lahkaset álggus, sin gaskkas dohkkehuvvojin ja "verdden" . ¶
Seammás dáhpáhuvvagođii juoga mu siidagilis, ja dat lei sámi morráneapmi. Eadni šattai fáhkka sápmin ja álggii hirbmosit beroštit sámi kultuvrras. Son válddii fas boares sámi gođđinárbevieruid atnui, ja vikkai daid ođasmahttit. Lei fáhkka hui bivnnut leahkit sápmin, ja eadni siđai mu goarrut gávttiid olles bearrašii. Mun dat gorron, ja fargga ledje sis buohkain gávttit ja gait mat gulle dasa. Fáhkka mun ledjen áidna bearrašisttán geas eai lean gait dát biktasat, ja áidna guhte ii atnán gávtti. Mu oappáguovttos leigga daid vuosttamuččaid gaskkas geat konfirmerejuvvuiga Návuongávttiin 50´ jahkái. Buohkat atne gávtti gábavuođain. Ieš in duostan, gullen "fjellfinnaid" hiddjideame, ii min gákti lean dohkálaš. ¶
Jagit vásse ovdal go viimmat nahkehin gávtti ja vuosehin almmolaččat dan. Mannen beassášfeastivála konsertii. Máŋggat mu ustibiin oidne mu, muhto ii oktage dadjan maidege. Die dat lei fas, jávohisvuohta mii galggai jávkadit mearrasámevuođa. Maŋŋá bázii gákti skáhppii sorját guhká, in sihtan dan atnit, báhcen baicce siidii go ledje doalut. ¶
Dat čulle muoraid Dat bolde jalgŋáid Dat gende eatnamiid Muhto ruohttasiidda, min ruohttasiidda eai ollen. ¶
Maŋŋelaš guđđen siseatnama, máhccen riddui. Gávdnen rahčanguimmiidan ránnjágilis, gilis mii lei veaháš unnit dáruiduvvon go iežan siidagilli. Sámevuohta vuhttui buorebut doppe. ¶
Doppe nuorat ledje fas atnigoahtán gávttiid, ja ollugat ledje oahppan sámegiela. Álbmot lei váldimin atnui boares árbevieruid ja máttuid árbbi. Mun ge serven, mis ledje oktasaš beroštumit: Ruohttasiiddámet gávdnat ja čuvgehit daid ođđaáigásaš máilmmis. Ovttas leimmet gievrrat. ¶
Guorahallagohten iežan siidagili boares árbevirolaš sámebiktasiid, ja gorron daid sihke dávvirvuorkái ja iežá berošteddjiide. Eai lean gal gait giliolbmot nu mielas dasa. Máŋggas oaivvildedje ahte galggaleimmet diktit sámevuođa orrut ráfis, dat han lei juo measta jávkan, mii leimmet measta juo beassan geaidagassii, leimmet fargga joavdan gosa galggaimet. Báhcán ledje dušše hilat, maidda viggen heakka bossut. Soapmásiid mielas lei dát measta hávderáfi rihkkun, sámevuohta lei jápmán ja hávdáduvvon ja nu berrelii bissut maid. ¶
Lei dugo vuostebiekkas bargat, ledjen boastto báikkis boastto áigái buktagiiddánguin. Ledje eanáš eretfárren giliolbmot geat beroštedje mu duojis, muhto sii maid dárbbahedje láddanáiggi. ¶
Dovden soameslágan doaivvuhisvuođa, muhtunlágan vuolláneami. Dikten orrut ráfis fas daid mu burgosiid, bidjen daid eret. Máhttu goit bissu mu siste, dat gal lea mu mielde vaikko gosa de jođežan. Mus ain ledje olu gažaldagat identitehta birra ja das mo galggai riekta bargat. Mii nuorat leimmet nu olu sárdnon min oktasaš áššiideamet, muhto ii oktage mis lean jidnii, soaitá danin go eat diehtán rivttes bálgá ovddosguvlui. ¶
Guđđen sámevuođa, viggen šaddat dáža stuorragávpotservodaga lunddolaš oassin. Ii oktage dovdan mu sápmin doppe, lei álki jávkat, ii lean go jávohuhttit duohtavuođa. ¶
Hiljánit ipmirdišgohten ahte mu siidaservodat lei moatti kultuvrra seaguhus, mii lei oktan njođahassan, ja mas livččii hui váttis sirret osiid. Dat maid mun jáhkken buiga dážan siiddas, sisttisdoalai sihke sámi ja kveana kulturosiid. Vel min dárogielsuopmana ledje áibbas čielgasit duot iežá gielat báidnán. ¶
Soaitá barggaimet boastut go bidjagođiimet bajimussan sámevuođa, go aivvefal oahpahalaimet sámi árbevieruid. ¶
Soaitá livččii seammá deaŧalaš geahččat dáža ja kveana árbevieruid, vai ipmirdit iežamet ja lagasbirraseamet. ¶
Soáitá buoremus livččii viidáseabbut vázzit ovttas, bálddalagaid, sápmi, kveana ja dáža, ja árvvus atnit oktasaš ovddešáiggi ja guđetguimmiideamet. ¶
Soaitá gievrrošeimmet jus válddáleimmet mielde gait dán golmma kultuvrra positiivva árvvuid, ja jus ovttas dusteleimmet servodatovdáneami. ¶
Min árbevirolaš šiella Lea guhká leamaš seavdnjadasas Loktejeadnot dan fas Ođđaáigái Boares miestagiin ¶
Eará artihkkalat girjjis Sámi skuvlahistorjá 1 ¶
På norsk ¶
Anne Kirsten Østby (Soffá-Per-Jovnna Anne Kirste) riegádan Anárjogas Kárášjogas 1943:s, lea bargan internáhtas Kárášjogas ollu jagiid, ja maŋŋá Sámi álbmotallaskuvllas ja boradanlatnjajođiheaddjin Kárášjoga nuoraidskuvllas. ¶
1990-logu loahpageahčen jearahalai ovddeš NRK-journalista Ingjerd Tjelle Finnmárkku internáhtaid ovddeš ohppiid ja bargiid. Internáhttamánáid muitalusat deaddiluvvojedje girjái Bortsendt og internert. Møter med internatbarn (Polar lágádus 2000), muhto internáhttabargiid jearahallamat eai leat ovdalis almmuhuvvon. Mii leat ožžon lobi deaddilit Ingjerd Tjelle jearahallama Soffá-Per-Jovnna Ánne Kirsttiin. ¶
Vaikko guokte maŋimus internáhta Finnmárkkus heaittihuvvojedje geasset 1999:s, de liikká gávdno internáhtta Soffá-Per-Jovnna Ánne Kirstte oaivvis. Son namalassii vástida "Internáhtta, leage buorre" go čuojahit su bargosadjái mii lea skuvlla boradanlatnja Kárášjogas. Son maiddái meaddá vástidit "internáhtta" go olbmot čuojahit sutnje ruoktot. Internáhttaeallin lea su čuvodan nu guhká ahte lea váttis fáhkkestaga botket čatnagasa. Olbmui váikkuha go lea leamaš internáhta oahppi ja bargi eallinagi - juogahan gal báhcá das. ¶
50 jagi dás ovdal dat álggii. Čiežajahkásaš sámenieiddaža Anárjogas fertejedje sáddet internáhttii Kárášjohkii. Nugo máŋga eará sámegielahálli máná, de son unnán áddii dahje ii maidige ádden das mii klássalanjas dáhpáhuvai. ¶
- Imaštalan go mun in muitte maidige das mii klássalanjas ja diimmuin dáhpáhuvai. Dábálaččat mus ii leat váttisvuohta muittuin, muhto justa diekko gal in muitte maidige. Maŋŋá lean gávnnahan ahte dát ferte leat dan sivas go mun in ádden maidige das mii doppe dáhpáhuvai. Fertii leat botnihisvuohta min ohppiid ja dáža oahpaheddjiid gaskkas. ¶
Liikká lea illu muittohisvuođas - 5. luohkás Ánne Kirste oaččui oahpaheaddji gii máhtii sámegiela. - Mii leimmet lihkolaččat go áddehalaimet. Luohká oahppit ilosmuvve ja muhtumat duste velá almmáštallat ja gávandoallat go dovde iežaset oadjebassan, muitala Ánne Kirste gii váccii 5. luohká rádjái Kárášjogas, ja muđui 6.-8. luohká fas Rájá internáhttaskuvllas. ¶
Muittut dáppe ledje earret eará ahte johtti geaidindáiddáris lei čájáhus internáhttakealláris ja viessohoaiddár ja su moarsi geat muitui leaba báhcán. Lanjat ledje lohkas olles beaivve, nu ahte sii fertejedje geavahit hutkáivuođa jos galge asttuáigge loaktit. Duhkorasat eai gávdnon erret go oahpaheaddjiid mánáin ja daid mii luoikkaheimmet muhtumin. ¶
Borramušaid ektui Anne Kirste muitá buoremusat suohkada mii lei sohkarlágas ja hávvarmáli man čáziin vušše. Son nirvu go muitala dán birra - borramušat eai leat dat maid mielas muittaša. Soaitá leat dán bahča hávvarmáli sivva ahte son maŋŋá šattai internáhta dáloeamida veahkkebargin, dálueamidin ja gievkkanhoavdan? ¶
Konfirmašuvdna Kárášjogas 1958:s. Seammaláhkái go badjeolbmuin ja dáloniin lei goappat skuvlabiire, de sis lei maiddái goappat konfirmašuvdna. Ánne Kirste konfirmerejuvvui dáloniid joavkkus. Dát govva muitala ollu ovdáneami birra mii dalle dáhpáhuvai Kárášjogas; Buot gánddain lea dreassa, nieiddain fas lea gákti. Badjeolbmuidbiirres lei maiddái gánddain gákti. Báhppa lea Kielland ja konfirmánttat leat: Berit Salomonsen, Marit Anne Bæverrud, Berit Anne Anti, Ragnhild Strømeng, Ingrid Moeng, Ellen Kirsten Biti, Dagny Johnskareng, Marit Boine, Ingrid Lyngstad, Ruth Salomonsen, Astrid Nergård, Ingvald Nedredal, Andreas Persen, Gerd Sundset, Hans Petter Boine, Åge Hegge Hansen, Nils Arne Rasmus, Edvard Østby, Inga Anna Somby, Sigrid Lund, Anne Kirsten Østby, Josef Rieser, Anne Kirsten Engstad, John Moeng, Edvard Nordsletta, Alf Grønvold, Nils Anders Furuly, Leif Petter Grønmo, Ragnhild Anti, Gunhild Myrskog, Ingvald Svineng (Åsen), Sverre Bjørkmo. (Gova lea Anne K. Østby luoikan) ¶
1962:s son máhcai fas 18-jahkásažžan Rájá skuvlainternáhttii gos son lei orron nuorravuođa jagiid. Ollu lei rievdan - earret eará lei eanet láibesuvli. Muhto dáhpi addit oahpaheddjiide buoret borramuša go ohppiide, dat gal lei seamma dál go dallego Ánne Kirste doppe mánnán orui. ¶
- Oahpaheddjiide bidje vilges beavdeliinni ja albmaláhkai herskuid ráhkadedje. Sii ožžo álo buoremus borramuša ja dávjá herskuid ohppiid ektui, muitala Ánne Kirste ja lasiha ahte dát njeallje jagi Rájá internáhtas ledje buorit ja ahte sii ollu servvoštalle mánáiguin. ¶
- Mii geat barggaimet internáhtas časkkiimet ollu spáppa ja spealaimet yatzy ohppiiguin, ja sii maiddái ollu gallestalle min lanjain. ¶
1966:s heittii Ánne Kirste Rájás go náitalii. Son lei eret internáhttaeallimis ovcci jagi, ja go son bođii ruovttoluotta Kárášjoga internáhttii 1975:s, de lei álfárot ođđa máilbmi. Internáhtta lei ođasmahttojuvvon ja das ledje njeallje ossodaga. Ledje sierra ossodagat smávvanieiddažiidda, smávvagánddažiidda ja stuorábuidda. Juohke ossodagas lei sierra TV-latnja. Ollu eanet bargit ledje, ja mánát ledje eanet guovddážis go ovdalis ledje. ¶
- Dál lei ollu eanet oktavuohta mánáiguin. Sii ledje hui dávjá gievkkanis ja mis lei eanet áigi sidjiide. Borramušbušeahtta lei ollu stuorát go ovdal, ja dan mii fuomášeimmet go oinniimet borramuššlájaid. ¶
Nu ollu jagiid maŋŋá internáhttabargin, de lea Ánne Kirste oaidnán ollu mánáid geain lei váttis. ¶
- Mun oidnen ahte ollusiin lei lossa dilli. Eai buohkat birgen go fertejedje fárret váhnemiid luhtte eret. Sii soite leat hujut ja eai loaktán. Mun lean danin jeđđen jeđđekeahtes mánáid, ja máŋgii lean ieš háliidan čierrut singuin ovttas. Ánne Kirste ii eahpit ahte leat ollusat bargan Finnmárkku internáhtain geat eai goassige livčče galgan doppe bargat. Son oaivvilda ahte sii eai gal heiven vuogádahkii ja ahte sii unnán beroštedje mánáin. ¶
- Vealahit ohppiid das ahte liiko dahje ii liiko sidjiide, dahje váhnemiid sajádaga vuođul, lei maiddái dábálaš. Mun muittán erenoamážit ovtta dáhpáhusa mii mu váimmu bávččagahtii ja mii muitala veaháš dan birra ahte ledje maiddái muhtun oahpaheaddjit geat eai livčče berren bargat skuvllas. Muhtun iđit internáhttafeaskáris oainnán mun oahppi gii fiŋgá oahpaheaddji badjeváhkás ja gillju. Mun in dovdda dáhpáhusa duogáža, muhto mun oainnán ahte oahpaheaddji gaikkihii nieidda luovosin ja šlivgii su feaskkerláhtti mielde jienajávohaga. Oahpaheaddjit geat čovde váttisvuođaid dán láhkai eai livčče várra berren leat doppe, Ánne Kirste imaštallá. ¶
Internáhta gievkkanis lea Ánne Kirste bargan máŋga jagi. ¶
(Inger Seierstad sárgun, girjjis Boahtte-áigge-bárdni ja Liisá) ¶
Go jearan ahte leatgo internáhtat leamaš buorrin Finnmárkui, de Ánne Kirste vástida ahte son lea ilus ohppiid bealis go dát áigi lea vássán. Liikká son jáhkká ahte máŋga váhnema atne internáhtaid buorrin. ¶
- Máŋgga ruovttus lei unnán borramuš ja ruhta, ja danin lei buorre ollu váhnemiidda go sáhtte sáddet mánáid internáhttii moatti vahkkui. Jos galggan vástidit lei go internáhttaeallin buorrin munnje, de vástidan miehtemielas. Mus lea leamaš fiinna bargosadji buriin bargobirrasiin. ¶
Ánne Kirste ii čiegat ahte lei váivi go geasset 1999:s guokte maŋimus internáhta Kárášjogas ja Guovdageainnus heittihuvvojedje. Áigodat lei vássán, ja boahtteáiggi eahpesihkkarvuohta givssidii Ánne Kirstte ja eará internáhttabargiid Kárášjogas. Muhto son fargga fidnii barggu Sámi Allaskuvllas Kárášjogas. Liikká son heittii oanehis áiggi maŋŋá dannego skuvllas lei eahpesihkkaris boahtteáiggi. Gili nuoraidskuvla háliidii su ruovttoluotta skuvlla boradanlatnjajođiheaddjin, ja nu lei riekkis ollašuvvan. Dál lea son fas ruovttoluotta boares internáhtas, ja sáhttá fas dahkat dan maid son buoremusat máhttá - namalassii borramuša mánáide dárjjodit. Dál dat gal lea mánáide, geat eai dárbbaš internáhtas orrut. ¶
Eará artihkkalat girjjis Sámi skuvlahistorjá 1 ¶
På norsk In English ¶
Artihkal girjjis Sámi skuvlahistorjá 1 . Davvi Girji 2005. ¶
Hans Hansen Norgga Sámiid Riikkasearvvi riikkačoahkkima áirrasin, Gáivuonas 1986. (Govva: Svein Lund) ¶
Hans Hansen (1916-1994) Goradagas Porsáŋggus eret lei smávvadálolaš ja guolásteaddji. Dáruiduhttináiggis lei son ovddimuččaid gaskkas Porsáŋggus doalaheamen sámi iešdovddu, giela ja kultuvrra. Son lei árjjalaččat mielde sámi organisašuvdnabarggus ja lea beakkán iežas ollu aviisačállosiid geažil maid vuolláičálii "Sámedearvuođaiguin Háns-Hánsa". ¶
Hanna H. Hansen lea luođobargi journalista ja govvideaddji gean ruoktu lea Goradagas Porsáŋggus. 1967-87:s son jearahalai earret eará Háns-Hánssa skuvllavázzima birra Porsáŋggus. ¶
Ollu ovdalgo mun skuvlii álgen, de dihten ahte mii eat lean seamma buorit ja jierbmát go sii geat geavahedje reddjo, fráhka ja skuovaid. ¶
Áhččán čuovui mu skuvlii vuosttaš beaivve. Moai vácciime geaidnoráigge vihtta kilomehtera. Mun ledjen gávttehas. Eatnašat ledje dalle gávttehasat. Mii oaččuimet biibalhistorjjá ja katekismusa mielde ruoktot - dárogillii. ¶
Ledjen gullan leansmánni ja vearrogáibideaddji dárogiela hállamin Eambbo in diehtán dárogielas ovdalgo skuvlii álgen. ¶
Min oahpaheaddji máhtii sámegiela ja suomagiela. Son lei oahppan skuvllas Leavnnjas. Go son váccii skuvlla, de ledje duppalgiela oahppogirjjit.Sámegiella ja dárogiella. Son hálai sámegiela minguin sihke olgun ja siste, muhto fertii min oahpahit lohkat dárogillii. ¶
Sarvvesvuona skuvla (Kolvik skole) 1929:s. Ovdabealde g. b.: Kristine Persen, n. Angell, Åse Bye, n. Berntsen, Ragnhild Persen, n. Nordvang, Ragnhild Johannesen, n. Skogen. Duogabealde g. b.: Ole Einar Eliassen, Johan Martin Olsen, Johan Andreas Dalen, Anna Sofie Sivertsen, Josef Ananias Eriksen, Serine Mikkelsen, n. Johansen, Marius Henriksen, Ingebrigt Andersen, Anna Marie Andersen, Osvald Olsen, Reidar Karlsen, Hjalmar Mathisen. Oahpaheaddji frk. Gamst. ¶
(Govva: Åsta Thomassen. Luoikan Ragnhild Skogen. Gáldu: Porsanger bygdebok 2) ¶
Mii oahpaimet ovccigoalmmátlot bustáva dároalfabehtas Bustávaid bardit sátnin lei váttis. Mii oahpaimet loguid. Fire og fem, dajai oahpaheaddji. Váttis lei áddet maid dát mearkkašii. Oahpaheaddji čilgii ahte lei njeallje ja vihtta. Dalle mii áddiimet. ¶
Mii čáliimet riffaliin geađgetávvaliidda. Čolgadeimmet távvala ala ja sihkuimet gáktesoajáin. Muhto eat diehtán maid mii čáliimet. ¶
Logaimet máŋga girjji - dárogiela girjji geografiijas ja luonddufágas. Áddiimet maid oahpaheaddji jearai, muhto eat sáhttán vástidit. Eat máhttán hállat eatge čilget. ¶
Muhtun mánát eai ádden eai maidige. Sin ráŋggáštedje. Fertejedje čuožžut miehtá diimmu. ¶
Mus lei lihkku. Oahpaheaddji čilgii munnje sámegillii. Soittii son fuomášii ahte mus lei álki oahppat, vaikko mun in máhttán giela. ¶
Ovccilogiguokte vahkku lean mun skuvlla vázzán. Njealljelogiguhtta dáin vahkkuin in ádden olus maid oahpaheaddji hálai. Joatkkaoahppu lei dušše moaddásii. Muhtimat besse eanandoalloskuvlii, earát fas álbmotallaskuvlii. ¶
Porsáŋggus ¶
(Govva: Hanna H. Hansen) ¶
Mii earát jotkkiimet eallit nugo ovdalge. Skuvla dagahii midjiide vuolitvuođadovddu. Juohke sajis servodateallimis hállojuvvui dárogiella. Midjiide lei váttis. Mii eat máhttán čilget. Seammás mii galggaimet jeagadit eiseválddiid geat midjiide hálle dárogiela. ¶
Go mii eat šat gierdan de hállagohte ahte mii galggaimet leat áššálaččat ja stánddalaččat. Ii lean nu álki áddet maid sii dainna oaivvildedje. Dađistaga áddegohten ahte sii gáibidedje mis dan mii alddiset váillui: áššálašvuohta ja miellamáššu. Dalle mun in šat dovdan iežan heajubun. ¶
Sis ožžot leat fiinna virggit, viŋkilat ja násttit. Munnje eai mearkkaš maidige. Mun hálan olbmuide, inge virggiide dahje násttiide. ¶
Hans Hansen čiktá firpmiid. ¶
(Foto: Arvid Petterson /Porsanger bygdebok) ¶
Máttaolbmot eai leat vearrámusat. Vearrámusat leat min iežamet olbmot. Máŋggas bohte deike eará sajiin. Dáppe sáhtte čiehkat ahte sii ledje sápmelaččat. Dát liiba lei sidjiide geat máhtte veaháš dárogiela. Dán láhkai sii ožžo buoret virggiid. ¶
Mun in leat goassige geahččalan čiehkádit. In leat dan ádden dahkat. ¶
Son gii čuohppá iežas ruohtasiid, ii šat šatta. ¶
Eará artihkkalat girjjis Sámi skuvlahistorjá 1 ¶
Artihkal girjjis Sámi skuvlahistorjá 1 . Davvi Girji 2005. ¶
Jonar Thomasson lea riegádan Vualtjeres (Ruoŧabealde lullisámi guovllus) 1947:s ja bajásšaddan Raavrhvijhkes Davvi- Trøndelágas. Dás son muitala iežas bajásšaddama ja skuvlavázzima birra, erenoamážit Aarborte sámeskuvlla ja Sámi Álbmotallaskuvlla birra Kárášjogas. ¶
Dál orru Jonar Thomasson Vektarlia báikkis moadde kilomehtera davábealde Raavrhvijhke guovddáža.Vektarlia lea Vektaren guoras (lullisámegillii: Vuaktere), mii lea okta dan njealji jávrris suohkanis mat leat dulvaduvvon. Jonar bargá dál elektrihkkárin elfápmodoaimmahagas. ¶
Dát artihkal lea Jonar Thomassona iežas muittu vuođul maid son ieš lea čállán ja maid ságastallamiid vuođul Svein Lundain. ¶
Lei unnán dárogiella maid máhtten go jagis 1954 álgen skuvlii. Dassážii ledjen orron áibbas sámi birrasis, muhto skuvllas lei buot dárogillii, vaikko lei sámeskuvla. Dasa ahte manai nu bures go manai, lea stuora sivvan dat ahte mus lei nu lihkku ahte ožžon lullisámegielat oahpaheaddji vuosttaš luohkás. Son jorgalii ja čilgii munnje go oinnii ahte in ipmir. ¶
Mu eadni lea eret dás Raavrhvijhkes, ja mu áhčči fas Ruoŧabealde eret. Mun lean riegádan Ruoŧas, ja lei oaivil ahte galggaimet orrut doppe. Muhto go ledjen jur jagi boaris, jámii mu áddjá, Jonas Marsfjell, Dunndaravuomi lihkohisvuođas 1948:s ((Norgga Boazosápmelaččaid riikasearvi ásahuvvui Romssas ovtta čoahkkimis 1948:s. Lullisámi áirasat dán čoahkkimis ledje láigohan busse ja vudje fárrolaga davás. Go jorggihedje ruoovttoluotta, de vujii busse badjel geainnu Dunndaravuomi johkii ja 16 dušše. Dát lihkohisvuohta lei hui surgat, ii dušše bearrašiidda geaidda dát gulai, muhto olles lullisámi boazodollui ja organisašuvdnabargui. Erenoamážit čuozai dát Raavrhvijhkii, go čiežas dain duššan olbmuin ledje dáppe eret.)) Son lei vuosttaš sápmelaš Raavrhvijhkes guhte ostii šibitdálu ja ovttastii šibitdoalu ja boazodoalu. Go áhkku bázii akto ednuin, bivddii son mu váhnemiid boahtit suinna veahkkin, ja nu mii fárriimet Raavrhvijhkii. ¶
Mu mánnávuođa oruimet mii ain darfegoađis. Raavrhvijhke lei dan áiggi measta luottahaga, ja mis ii lean el-rávdnji. Gjersvikas lei rámbuvrii, muhto jus dohko áigguimet, de fertiimet vuodjit mohtorfatnasiin. Doppe lahkosiin gos mun orron ledje aivve sápmelaččat, oktiibuot 6 bearraša. Ledje sullii 10 bearraša Raarhvijhkes. Geasset ledje vel eambbogat, go dalle johte eanet sápmelaččat siiddaiguin Byrkijeii. ¶
Ovdal go skuvlii álgen, de ledjen eanaš vuorrasit sápmelaččaid fárus geat hupme dušše sámegiela. Dálueamit sámeskuvllas Aarbortes logai oktii mu eadnái: "Don fertet oahpahit mánnái dárogiela ovdal go son álgá skuvlii, vai sutnje ii šatta nu váttis." In muitte maid eadni vástidii sunnje, muhto árvidan ahte son ii beroštan nu ollu das. ¶
Lei goit nu ahte mun máhtten unnán dárogiela go álgen skuvlii 1954:s. Mun muittán ain vuosttaš eahkeda. Okta nieida Raavrhvijhkes eret gii juo lei vázzán moadde jagi doppe, lei muitalan ahte mii galgat orrut hoteallas. Dat lei muhtin muddui duohta. Viessu lei huksejuvvon soađi vuolde orrundállun duiskalaččaide. Maŋŋil soađi šattai dát hoteallan ja nu lei ain dál geassemánuid. ¶
Máŋga oahppi ledje eret Raavrhvijhkes, earret eará mu oabbá ja máŋga eará fuolkki. Danin ii lean mu mielas mihkke váddáid internáhtas orrut. Mus lei nu lihkku ahte ožžon Ella Joma (maŋŋil Ella Holm Bull) oahpaheaddjin vuosttaš luohkás. Son lei dalle aitto geargan oahpaheaddjioahpuin. Ella jorgalii ja čilgii munnje sámegillii go oinnii ahte in ipmir dárogillii. Muhto son lei mis dušše vuosttaš jagi. Lei hui váivi go eat ožžon su guhkit oahpaheaddjin. Maŋŋil dan ledje mu skuvlavázzináiggis aivve dárogielat oahpaheaddjit. ¶
Gaskabeaivvit internáhtas 1953:s Olgeš bealde dálueamit Maja Staven. ¶
(Govva: Sigrid Bergli Sørnes) ¶
In sáhte muitit ahte oahpaimet maide sámi birrasa birra. Muittán ahte olgun huksiimet unna goađážiid ja lávuid, muhto dat lei friddjaáiggis, ja Ella lei miiguin ovttas dalle. Soames háve logaimet jitnosit girjjiin main lei sámiid birra, muhto muđui lei áibbas dábálaš dáža skuvla. ¶
Skuvlajahki lei dušše jahkebeali, ja dan gaskkas eat fitnan ruovttus. Okta mu buriin muittuin lei go bođii báhkká ruovttus čavččabeallai, mas ledje dálvebivut ja gápmagat main ledje suoinnit. Dalle leavai bihkkahádja miehtá internáhta, ja de dovdui dego livččii ruovttus. ¶
Guokte vuosttaš jagi Aarborte skuvllas ii lean eará liekkadeapmi lanjain go muorra- ja koalaboaldin. Oahppit ledje ieža fárus guoddime muoraid ja láhtume daid lanjaide ja daolaheame liekkasin lanjaid. Muhtomin go dolla lei jáddan ovtta lanjas, de fertiimet viehkat nuppi lanjas viežžat dola bessiin. Máŋgii lei measta beare ollu dolasteapmi, muhto manai bures, mii leimmet nu hárjánan dolastit ruovttus.Maŋŋil bidje el- rávdje lieggasa vissui. ¶
Sámeskuvla lávii oastit bohcco goruda soames báikki sápmelaččain. Ledje olles gorudat mat bohte skuvlii. Dálueamit oaččui veahki hotealladoaimmaheaddjis rihttet daid biebmogealláris. Son ii máhttán dan, nu ahte son geavahii ákšu dasa. Oktii ledje soames oahppit geat oidne dan, ja mii oahppit leimmet nu hirpmáhuvvan ja suhttan. Mii aniimet ákšogeavaheami dego bassi dahkun, ja soames oahppit meastta čirro. Dálueamit, Maja Lifjell, lávii sáltet muhtinráje biergguin, ja de son suovastuhttii daid ja olgun goikadii daid áimmu ovddas. Lei hui oavdu go oaččuimet goikebierggu, muhto dát lei dušše giđđat. ¶
Aarbortes ledje ollu bázahusat soađi maŋŋil. Min bártnážiid mielas lei hui gelddolaš daid guorahallat. Doppe ledje máŋga soahtanrokki ja okta stuora boaldámušrádju (bunkers) ja ollu eará bázahusat. Vuosttaš čavččaid sotnabeaivvit manne dasa ahte daid guorahallat. Muhto álggos fertiimet mannat sotnabeaiskuvllas girkus. Dat lei hui guhkes ja gievddas dáhpáhus. Lei báhppa guhte doalai sotnabeaiskuvlla. Son lei hui sreaŋggis, ja gii geahčai midjiide bastilis čalmmiiguin ja sárdnidii jápmima ja gáđahusa birra jus eat lean siivut ja Ipmilbalolaččat. Mii eat duostan eará go čohkkát jaska dego buolli gintalat. ¶
Jagiid maŋŋil vánddardeimmet mii maid miehtá gili, earret eará gávnnaimet ollu boares biillaid luoddaguorain. Dain biillain čovddiimet kuvllaid juvlalageriin ja attiimet daid nieiddaide geat stohke daiguin ja geavahedje daid bircun ja viđešgeađgin. Lávvordat- eahkediid láviimet mii dánsut jorrandánssaid. Dalle ledje oahpaheaddjit ja biiggát (nieiddat) maid fárus, dávjá maid rektor ja dálueamit. Dat ahte sáhtiimet dahkat nu ollu ovttas, čanai min oktii ja dagahii ahte leimmet dego okta stuora bearaš. ¶
Giđđat čievččaimet ollu spáppa. rávisolbmot atne lášmmohallanbiktasa. dát movttidahttii min, muhto mis eai lean dákkárat. De mii fuomášeimmet ahte sáhttit atnit oađđinbáiddi seamma atnui, nu ahte oktii go galggaimet čiekčat, de leimmet daid coggan nala. Dán oinnii rektor, ja de gevrehalaimet sisa fas nuollat daid eret. ¶
Golbma vuosttaš skuvlajagi ii lean mis eará oktavuohta gili mánáiguin eará go dalle go doaruimet ja muohtačagiid balahastaleimmet. Sii gohčodedje min sámečivgan (finnunger) ja áite min cábmit. Dáhpáhuvai maid ahte sii bohte skuvlla guvlui. Dalle mii cakkasteimmet, čuocččaheimmet ovdii ja álggiimet bálkuut muohtačagiid sin guvlui. Go stuorroleimmet, de buorránii min gaskavuohta ja sáhtiimet maid oažžut olbmáid gilis. Mis ledje spábbačiekčangilvvut daid eará skuvllaiguin suohkanis ja oktasaš skuvlačuoigangilvvut, muhto eará ovttasbargu ii lean singuin. ¶
Muittán ahte mii ovddabealde juovllaid sáddejuvvuimet gillái vuovdit bláđii. Muhtimat oste, muhto nuppit fas hilgo min. Mii balaimet veaháš gili mánáin, ja dát lea dáhpáhus maid in livčče háliidan vásihit. ((Mii leat jearran dalá rektoris ahte lei go nu ahte skuvla sáddii ohppiid gillái vuovdit Samemišuvnna bláđii. Son lohká ahte skuvlla bealis ii leat dat goasse dáhpáhuvván, muhto Samemišuvdna beasai doallat andávtta ohppiide skuvllas. Soaitá ahte sii leat bivdán ohppiid vuovdit bláđiid, ja ahte soames oahppit leat ipmirdan dan nu ahte dat lea skuvla mii lea gohččon sin. )) ¶
Dan áiggi ii gávdnon nu ollu lullisámegielat girjjálašvuohta. Sámeskuvla lei oastán ollu "Samien luhkegærja" maid Bergsland ja Hasselbrink leigga čállán. Muhto dat orro skábes eai ge šaddan geavahuvvot, go ii oktage oahpaheddjiin ipmirdan lullisámegiela eai ge oahppit lean oahppan lohkat iežaset eatnigiela Mun válden ieš ovtta dain girjjiin skábes ja nagodin maŋimus lohkat das. Ovtta eahkeda bođii okta oahpaheaddji go ledjen lohkame dan girjji. Son jearai manne dainna girjjiin čohkkán. - Mun logan dan, vástidin. Son dušše himihii, ii háliidan jáhkkit dasa. Muhto lei aŋkke duohta. ¶
Láveje dávjá sápmelaččat boahtit guossái Aarborte skuvlii. Skuvla lei dego čoahkkananbáiki sápmelaččaide, ja min mánáid mielas lei hui somá go bohte guossit. ¶
Maŋŋil 7 jagi sámeskuvllas, vázzen mun "Framhaldskuvlla" Raavrhvijhkes. Dan maŋŋil ledjen ruovttus moadde jagi, ledjen earret eará áhččái veahkkin guollebivddus ja rievssatbivddus. Muhto háliidin eanet oahppat, ja 18 jagi boarisin vulgen Kárášjohkii ja vázzen doppe 2 jagi Sámi álbmotallaskuvlla (DSF). Dát lei jagiid 1965-67. ¶
Dát lei kristtalaš skuvla gos lei hui streaŋga biras, muhto mus ii lean váttis dohkkehit dan. Paul Ryan, gii lei rektor dalle, barggai buori barggu sami birrasii. Mii beasaimet oahppat sámi kulturhistorjjá, garraduoji jna. Ovtta gaskka ledje ollu lullisámegielat oahppit doppe, olles 7:s ovtta gaskka. Eanaš olbmot Kárášjogas eai diehtán dan áiggi ahte gávdnojit dakkárat dego lullisápmelaččat, Sii eai bálljo jahkkán ahte orrot sápmelaččat nie guhkkin lulde. Soapmasat doivo mii leat ruoššat. Goitge oaččuimet dađistaga buori oktavuođa báikki nuoraiguin. ¶
Mii oaččuimet kursafálaldaga davvisámegielas, muhto eat searvan dasa, ja dan lean maŋŋil gáhtan veahá. Mii lullisámegielat oahppit logaimet baicca lullisámegiel- girjjálašvuođa dan bottá go earáin lei davvisámegieloahpahus. ¶
Jonar oahppin DSF:s ¶
Maŋŋil DSF vázzen mun rávisolbmuidoahpahuskurssa mearrabivdiide, ja dan maŋŋil bargen jahkebeali Hurtigrutas. Dan maŋŋil bargen vuostáfabrihkas ovdal ožžon barggu ovtta huksenfitnodagas. Muhto go ledjen galbmon ovtta dálvvi snihkkárin, gávnnahin mun ahte dan in áiggo vel ovtta dálvvi dahkat. Dasto ohcen saji fidnoskuvlii vai beasan šaddat elektrihkkár. Ja dan mun lean leamaš 1975 rájis. Vuosttaš 18 jagi bargen ruvkedoaimmahagas, ovdal álgen el- fápmodoaimmahahkii. ¶
Lea álo leamaš unnán čállojuvvon lullisámegillii. Mu mánnávuođas ii lean Biibal ge lullisámegillii. Baicca lei dát boares deaddileapmi upmi/biŧonsámegillii. Mu áddjá máhtii lohkat dan, vaikko dát giella lea áibbas eará go dat maid ieš humai. ¶
Gávdnojit ain soames boarrasit olbmot dáppe Raavrhvijhkes geat ohppe mánnán sámegiela ja geat hupmet dan bures, muhto sii eai leat nu gallis, eai eanet go ahte sin nagoda lohkat ovttain gieđain. Leat maid moattis mu agát olbmot ja nuorabut geat hálddašit dan bures. Váttisvuohtan lea dat go giella ii geavahuvvo aktiivvalaččat sámiid gaskkas dáppe Raavrhvijhkes. Giellageavaheapmi ráddjejuvvo nu ahte ii adno eará go tearbmaveahkkin áššiide main eai gávdno vuogas dárogielsánit, erenoamážit boazodoalloáššiin. Dát ii leat erenoamášvuohta mis, ná lea miehtá lullisámi guovllu. Sáhttá gal smiehttat mii dása lea sivvan, muhto dása ii gávdno dušše okta vástádus. Muhto nu go mu mielas lea, de lea okta váldosivva dasa ahte manai beare guhkes áigi ovdal eiseválddit suvve sámegieloahpahusa skuvlii. Dan sivas ii lean ge beare leahttu barggus ovddidit ja heivehit lullisámi giela dan bottá go ain lei ollu geavaheamis ja go ain ledje eallime ollu sápmelaččat geat duođas máhtte giela ja geat livčče sáhttán veahkkin ovdánahttit dan dillái mii dalle lei. ¶
Nu go odne lea, de ferte measta seahka váldit sealgái ja mannat meahccái jus galgá sáhttit geavahit giela nu ahte ii dárbbaš kodaiguin hupmat. Lullisámegiella lea dál šaddan giellan maid kurssain atnet ja mii geavahuvvo liturgalaš doaimmahemiin lullisámegielat Ipmilbálvalusain. Lihkkus leat dán áiggi nuorat geat háliidit oahppat giela ja geat leat oassálastán giellakurssain ja geahččalit geavahit dan nu ollu go sis lea vejolaš dasa. ¶
Odne geahččalit ealáskahttit fas lullisámi giela, muhto dat ii leat dego dat seamma. Lullisámegiela syntáksa ja giellamelodiija leat jávkame, báinnahallá nu ollu dárogillii. ¶
Dasa lassin leat lullisámegiela dialeavttat ožžon unnán dieđalaš guorahallama ja duđašteami. Dáppe Norggas leat dušše Rørosasámegiella ja Vaapstensámegiella mat leat dárkilit duođaštuvvon, Vaapstendialeakta 1920- logus ja Rørosdialeakta 1940- logus. Vaikko dát guovlu siskkit Njåamesjes lei sámi váldoguovlu, de šattai dát dego vilges dielku kárttas. Dat lei beare doaresbealde ja guhkkin eret váldogeainnuid, ii lean oktage dutki guhte gillii deike vuolgit mátkoštit geainnohis meahci čađa. Ii lean ovdal 50-60- logus ahte soames bođii deike ja báddii muhtin boares sámi historjjá, dagai moatti báikenamas logahallama jna. Dat lei visot, ja dat lei measta ilá maŋŋit. ¶
Muhto mii eat galgga dušše sivahallat earáid go lea geavvan nu go lea geavvan. Mii leat ieža leamaš čuorbbit oahpahit nuorat buolvvaide dan maid mii leat máhttán. Mun human iežan ovddas, ja ferten láitit iežan dainna. ¶
1980:s ásahedje sápmelaččat Raavrhvijhkes iežaset sámi kultursearvvi: Nuorta- Njåamesje Guovlu, mii de šattai dan namma. Okta bargguin maid vuoruheimmet, lei sámi kulturmuittuid registreret. Dat lei dan sivas go dáin guovlluin ii lean bálljo mihkke registrerejuvvon. Historjjálaš ja arkeologalaš instituhtat mat dákkáriiguin barget, eai leat beroštan sámi arkeologiijas ja davit geađgeáigekultuvrras. Dušše soames hárve registreremat leat dahkkon dulvademiid oktavuođas. ¶
Sámi njálmmálaš árbevieru dihtii diđiimet mii ahte eanaš oassi boarraseamos sámi ássanbáikkiin billohuvve go veltejedje eatnamiid álggus 1800- logu. Dan sivas oaivvildeimmet mii ahte dál fertii juoga dahkkot oažžundihte duođaštusaid kulturmuittuin mat vel ledje báhcán sápmelaččaid maŋis, ja ahte dan fertiimet ieža dahkat. Lei maid hoahppu dan dahkat dan bále go vel ledje eallime boarrásit sápmelaččat ja eanandoallit geain lei máhttu dáid áššiid birra. Mii válddiimet oktavuođa Saemien Sijte:in Snoases, ja dát šattai buvtta ahte mii álggaheimmet pilohtaprošeavtta registreret sámi kulturmuittuid Raavrhvijhkes ja suohkaniin Njåamesjes. Ovdal go sáhtiimet álgit registreremiiguin, mannen mun miehtá ja hupmen boarrasit sápmelaččaiguin ja boanddaiguin dáin guovlluin. Čájehuvvui ahte dáin boárrásiin lei stuora máhttu sámi kulturmuittuid birra dain guovlluin. Gávdnojedje ollu eanet kulturmuittut go maid mii álggos leimmet duostan sávvat. ¶
Maŋŋil 1980- loguin álggahii Saemien Sijte stuorát registrerenprošeavtta miehtá lullisámi guovllu. Guovlu juhkkojuvvui boazoorohagaid mielde, ja ledje báikki sápmelaččat geat ledje oahppásat báikkiin geat ožžo ovddasvástádusa iešguđet ge guovlluide. Mus lei ovddasvástádus nuorta- Njåamesje orohagas registreret. Bargu bisttii 4-5 vahkku juohke geasi 3-4 jagi maŋŋálaga. Dát bargu lei hui dehálaš. Ná sáhtiimet duođaštit ahte mii leat áloáiggis leamaš dán guovllus. Das lea ollu dadjamuš nákkus eana- ja čáhcevuoigatvuođaide, ja lea nannen min iešdovddu. Eai lean dušše išeguđet diŋggaid registreremat mat ledje dehálaččat. muhto maid dat ahte oaččuimet duođaštuvvot historjjá daidda kulturmuittuide ja olbmuide geat geavahedje daid diŋggaid. Lea maid dehálaš oažžut duođaštuvvot kontinuitehta kulturmuitosorttáin geađgeáiggis ođđasit áigái. ¶
Eará čállosat girjjis Sámi skuvlahitorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Golmmas sis geat leat bargan doaimmalaččamusat oahppováillagiid searvvis Guovdageainnus (USKAV) muitalit dás makkár skuvlavázzima sii leat ožžon ja mo sii leat birgen eallimis dáinna. Buohkat sis leat bajásšaddan Guovdageainnu suohkanis, doaresbealbáikkiin, gaskal guokte ja vihtta miilla márkanis eret. Dál buot golmmas orrot márkanis, ja sin mánnávuođa gilážiin ii oro šat báljo oktage. ¶
Sara Tornensis Bongo (Sárgon Sárá) lea riegádan 1935:s, ja šattai bajás Gálaniittus, measta guokte miilla eatnoráigge bajás Guovdageainnu márkanis. ¶
- Mu áhčči lei dálon, eadni fas boazodoallobearrašis. Sámegiela lassin sihke áhčči ja eadni máhtiiga suomagiela. Áhčči han máhtii maiddái dárogiela, muhto eadni ii máhttán. Mis ledje sihke gusat, sávzzat ja bohccot. Nu han lei máŋgga dálus dan áigge. Dál dat ii livčče šat vejolaš, go eiseválddit leat rievidan mis min árbbi, boazomearkkaid. Ledjen mánnávuođas mielde buotlágan bargguin - lájuin, omiiguin, guollebivddus ja rievssatbivddus. ¶
7-jahkásažžan bohčigohten gusaid. Muittán ain go gussa čievččastii ja mielkeskállu gopmánii. Livččen galgan álgit skuvlii čakčat 1942. Go áhčči doalvvui mu internáhttii, de dat lei nu dievva duiskka soalddáhiiguin ahte ii lean go mannat ruoktot fas. Dan maŋŋil in ožžon makkárge skuvlla ovdal go maŋŋil evakuerema. ¶
Eváhkoáiggi báhtareimmet herggiiguin Ruŧŧii. Duiskalaččat ledje min maŋis. Oinniimet sin go leimmet rájá nalde, muhto eai čuvvon min rájá rastá. Gárasavvonii fertiimet guođđit herggiid ja Ruoŧa eiseválddit sáddejedje min Johkamohki guvlui. Doppe leimmet 1946 rádjái, Vaimak-nammasaš báikkis. Oruimet 6-7 bearraša ovtta bráhkas. ¶
In ožžon vázzit makkárge skuvlla Ruoŧas. Easka go bođiimet ruoktot Guovdageidnui álgen skuvlii, 1946:s. Muhto das in oahppan báljo maidege go visot lei dárogillii. Gal muhtimat oahpaheddjiin máhtte sámegiela, muhto maid bat dat ábuhii go ii lean lohpi oahpahit sámegillii. Skuvla lei 6 vahkku čakčat ja 6 vahkku giđđat. Internáhtas ledje dušše dárogielat bargit. Mánát dieđusge čirro ja áibbašedje ruoktot. ¶
Maŋŋil vuođđoskuvlla vázzen 9 vahkku joatkkaskuvlla (framhaldskole), muhto in oahppan in maidege. In ipmirdan maid oahpaheaddji humai. Lávejin sus nu issorasat ballat, ahte máŋga jagi maŋŋil ballen go oidnen su márkanis. ¶
Dan mađe maid dál máhtán dárogiela lean oahppan maŋŋil. Ohppen go bargen Biedjovákki ruvkkis, gos bargen guhtta jagi bassin ja goahkkan. Maŋŋil lean bargan Turistahoteallas golbma jagi, njuovahagas ja bassan internáhtas. ¶
Ledjen 42 jahkásaš go válden vuodjinkoartta. Lei mu oappá nieida gii veahkehii mu. Son ii lean go moaddenuppelot jagi dalle, muhto son logai muinna ja jorgalii munnje guokte jagi ovdal go bessen váldit geahččaleami. Dalle han manai bures. Válden vuodjinkoartta Finnsnesas Romssas, ja doppe bessen váldit dulkka mielde geahččaleapmái. ¶
Vaikko birgen gal Guovdageainnus, de lea váttis go in máhte buorebut dárogiela. Heahpanan go in máhte, ja danin in duostta gosage vuolgit, mus ferte álo leat olmmoš mielde gii sáhttá dulkot. Livččii gal somá fitnat doppe liegga riikkain ja hoteallas orrut, muhto dohko ii olle mu smávva oadjoruđain. ¶
Elmine Valkeapää (Rijat Jovnna Elmiina) lea riegádan 1934:s. Su váhnemat ledje boazosápmelaččat, ja bearaš orui dálvet Goahteluobbalis (5 miilla lulleoarjja bealde Guovdageainnu) ja geasset Biertaváris (Gáivuonas, Romssas). ¶
- Eadni ii máhttán sánige dárogiela. Áhčči han lávii dárostit go lei dárbu, muhto go mii mánát stuoruimet de boagusteimmet go gulaimet áhči dárogiela. Muhto son gal muhtin láhkái birgii dainna. Eará boazosápmelašmánát leat oahppan dárogiela geasset go leat leamaš rittus, muhto mu mánnávuođaáiggi ledje nu ollu sámegielat olbmot doppe Biertaváris maid, ahte eat gullan nu ollu dárogiela doppe ge. ¶
Skárfvággi orohat soađi áigge. Govva lea váldon Somajávrris 1942:s dahje 43:s. Elmine Valkeapää unna nieiddážin čohkkáme muhtin fuolkki askkis. ¶
(Gova lea Elmine Valkeapää luoikan) ¶
Go mun galgen álgit skuvlii, de áigo duiskalaččat váldit mu áhči gitta, go son lei oastán sihkkela Ruoŧas ja vuovdán dan norgalaččaide. Mii de vulggiimet ealuin Ruoŧa beallái. Fertiimet váldit bielluid eret bohccuin ja čatnat beatnagiid njálmmiid gitta vai eai beassan ciellat. Leimmet Geaidnovuohpis (Ruoŧa bealde rájá, Gilbbesjávrri lulábealde) dassái go soahti nogai. Doppe han lei geasseskuvla lávus. Mii mánát geat bođiimet Norgga bealde eat ožžon gohččuma skuvlii, muhto goalmmát jagi de vulgen ieš. Čohkkájin doppe jávoheamit moadde beaivvi ovdal go oba fuomášedje ge mu. Goalmmát beaivvi de ožžon peanna ja báhpára. Oahpaheapmi lei ruoŧagillii, mas álggos in ipmirdan maidege. Áidna maid muittán lea ahte fertiimet dadjat: ¶
Bođiimet ruovttoluotta Norgii 1946 giđa. Veahá ledjen oahppan lohkat, muittán John Juuso rohkki dat oahpahii mu. Álggiime margariidnakássain mii mis lei goađis. 1947 álgen vuohččan skuvlii. Álgen 3. klássii, vaikko in lean oahppan dan maid galggašin 1. ja 2. klássas. Dárogiel oahpahusas in ipmirdan olu. ¶
Oruimet internáhttabráhkas. Doppe orro nieiddat nuppi bealde feaskáris ja bártnit fas nuppi bealde. Ledje geardeseaŋggat ja guokte nieidda guđege seaŋggas. Dálueamit ja biiggát ledje dárogielagat, ii oktage máhttán albmaláhkái sámegiela. Mánáin lei ollu bargu internáhtas. Fertiimet bassat lihtiid, njuvdit láibevajahasaid, viežžat muoraid ja mielkki. Muittán internáhtas oaččuimet boares mearraguliid. Dat lei fievrriduvvon čakčat mearragáttis ja giđđat dat lei áibbas goston. Dat ii lean borahahtti ja mii eat oba nagodan borrat ge dan. Baicce manaimet fulkkiid lusa márkanis ja boraimet doppe. ¶
Duođaštusas mus ledje guokte S:a (S lei buoremus árvosátni; ). Dat lei risttalašvuođas ja meannudeamis. Sivva dasa ahte ožžon S:a risttalašvuođas lei ahte dán fágas lei oahpahus sámegillii. Muđui ii lean lohpi sámástit. Nubbi sivva dasa ahte birgejin nu bures risttalašvuođas lei ahte áhčči lei muitalan munnje nu ollu muitalusaid Biibalis. Ja mun muiten maid áhčči lei muitalan ja sáhtten muitalit dan fas skuvllas. Oktiibuot vázzen 52 vahkku vuođđoskuvlla. Leat máŋggas geat leat vázzán vel unnit. 1954-55 vázzen Sámi álbmotallaskuvlla Kárášjogas, muhto ferten dadjat ahte in oahppan nu ollu doppe ge. ¶
Skuvlavázzima maŋŋil bargen álggos boazodoalus ovttas áhčiin. 1960- ja 70-loguin huksejuvvui buođđu Guolášjávrái, dohko gos min siiddas lei geasseorohat. Troms kraftforsyning fertii dalle máksit buhtadusa boazoeaiggádiidda, muhto mii, geain lea unnán oahppu, eat nagodan bealuštit iežamet beroštumiid. Ieš in ožžon maidege dán buhtadusas. Dan áiggi mun maiddái buhcen guhká ja áhčči lei boarásmuvvagoahtán, ja dan dihte fertiimet heaitit boazodoalus. Muhto in leat goassege vuollánan ja massán doaivvu beassat álggahit fas. ¶
Buot vearrámus lea ahte eiseválddit leat sihkkon min mearkkaid. Midjiide leat boazomearkkat árvu mii lea mannan buolvvas bulvii. Mo sii sáhttet kántuvrrain jávkadit min árbbi? Lean oaidnán boares sápmelaččaid čierrume go sin mearkkat leat sihkastuvvon. Sii leat dahkan nu boastut go vejolaš. Sii han livčče galgan diktit mearkkaid leat nu guhká go olbmot ellet. Ieš ožžon boazomearkka go ledjen 8-jahkásaš, ja dan rájes mus ledje iežan bohccot. Ja go rievdadedje njuolggadusaid, de ožžon reivve ahte ledje sihkkon mu mearkka registaris. Lean váidalan, muhto ii leat ábuhan. ¶
Juohke geasi lean ain Gáivuonas, min ovddeš geasseorohagas. Lea nu suohtas go boađán dohko, muhto seammás váivi go mus eai leat bohccot. Muittán vuosttaš háve go fertejin oastit bohccobierggu. Mus lei oba ártegis dovdu. Mun in lean jurddašan ahte goassege šattašin oastit bohccobierggu. ¶
In máhttán eará go boazodoalu ja dakkár duoji maid ledjen oahppan ruovttus. Juoga fertejin dahkat vai ceavzit. Mus ledje dalle smávva mánát. Vuos goarrugohten ja duddjojin, ja de álgen bassin Biedjovággái. Maŋŋil bargen jagi Juhlsa silbabájis. Doppe han ledje olbmot iešguđetge riikkain, ja humaimet iešguđetge gielaid. Suopmelaččaiguin ja dážaiguin gal birgejin. Suomagiela ohppen juo mánnávuođa rájes, ja suomagiella lea geahppasut munnje go dárogiella. Lean maiddái oahppan veahá duiskkagiela, dan mađe ahte sáhtán hupmat turisttaiguin. Dan maŋŋil lean bargan feara maid, hoteallas idjaváktan, ja dálueamida sadjásažžan. Lean maiddái bargan goahkkan Girkonjárggas, stuora militearaviesuid huksenbáikkis Hessengas. ¶
Máhtán lohkat veahá dárogiela, muhto iežan eatnigiela in máhte lohkat. Mus leat golbma máná, ja ii lean nu álki dalle go sii álge skuvlii. Sii jerre mus veahki ruovttubargguin, muhto mun in máhttán veahkehit. In nagodan dadjat ahte in máhte, lohken baicce ahte in astta dál. ¶
Dál gulat ahte mu eallin ii leat leamaš makkárge "dánsa ruvssuid alde " . ¶
(Sárgun: Josef Halse) ¶
Ole Larsen Gaino (Lásse Ovllá) lea riegádan 1933:s Geaidnovuohpis (Guovdageaineatnogáttis, 3 miilla davábealde márkana), gos su váhnemiin lei unna dáloš. Nuorran son álggii boazoreaŋgan, ja de náitalii boazosáminieiddain ja dasto barggai boazodoalus dassái go beasai ealáhatahkái. ¶
- Mu áhčči ii máhttán dárogiela, ja mu eadni jámii go mun ledjen unni. In šaddan mannat skuvlii ovdal go ledjen 10 jagi boaris. Álgen skuvlii giđđat 1944, muhto ledjen dušše moadde beaivvi skuvllas ovdal go internáhtta bulii. De šattaimet mannat ruoktut. Muittán ahte duiskalaččat čikče min. Muittán maiddái ahte oahpaheaddji ii dohkkehan ahte mánát sámástedje, ja son dohppii min niskái. Ja dat lei oahpaheaddji gii ieš lei sámegielat. Jahkebeale maŋŋil šattaimet eváhkui, ja eváhkoáigge in beassan vázzit makkárge skuvlla. 1947:s vázzen Láhpoluobbalis skuvlla 5 vahkku giđđat. Čakčat galgen skuvlii Guovdageidnui, muhto dalle ožžon dieđu ahte ledjen beare boaris. Ja dan maŋŋil in vázzán eambbo skuvlla. ¶
1953:s ožžon gohččuma soahtevehkii ja mannen dohko Høybuktmoenii, Mátta-Várjjagii. Doppe han fuomášedje ahte ipmirdin hui unnán dárogiela. Muhto lihkus lei doppe muhtin seršánta gii máhtii sámegiela. Son lágiidii nu ahte moai manaime ovttas dohko Ruošša-rádjái váktan, ja de son oahpahišgođii munnje dárogiela. Dalle ohppen oalle ollu moatti mánus ja namuhuvvojin korporálan. Muhto vel ge in máhttán bures dárogiela, ja danin lea leamaš váttis birget stuoraservodagas. ¶
1970-logu loahpas oinniimet ahte Álttá-Guovdageaineanu buođđudeapmi sáhtii bilidit min ealáhusvuođu, geat barggaimet boazodoaluin dán guovllus. Muhto giellaváttisvuođaid dihtii lei hui váttis midjiide bealuštit iežamet eiseválddiide. Munnje lei dát ášši mii dagahii ahte ipmirdin ahte mii geat leat massán oahpu fertet searválagaid gáibidit veahki. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Álttás leat ságastallan golmma buolvva sápmelaččaiguin, geain leat iešguđetgelágan vásáhusat Norgga skuvllas. Boarráseamus álggii vuosttaš luohkkái 1931:s, nuoramus 2000:s. ¶
Ruth Rye Josefsen, Áltá 2003 (Govva: Svein Lund) ¶
Ruth Rye Josefsen lea riegádan1923:s. Son lea bajásšaddan Reaššvuonas Álttás, gos ain orru. Dáppe son lea orron measta olles eallimis, earret eváhkoáiggi ja moadde jagi go orui Nordlánddas 40- ja 50-logus. Son lea dovddus sánálaš ja girjjálaš nissonin geas lea iežas oaivilat feara man birra, ja eatnasat Finnmárkkushan leat oaidnán su lohkkiidreivviid aviissain. ¶
Erenoamáš beakkánin šattai Ruth go 1979-80:s jođihii Álbmotakšuvnna Álttá-Guovdageainnu-čázádaga dulvadeami vuostá. Son lei sámediggeáirras vuosttaš áigodagas (1989-1993). Báikkálaš ja fylkkadásis son lea doaimmalaččat bargan máŋgga searvvis, ee. Norgga Sámiid Riikkasearvvis, Norgga kommunisttalaš bellodagas ja Handel og kontor-fágasearvvis. 2004:s, 81-jahkásažžan, válljejuvvui Finnmárkku Ii fal EU jođiheaddjin. ¶
Reaššvuotna lea gilli sullii guokte miilla Álttá guovddášbáikki olggobealde. Eatnašat geat vudjet meaddil oidnet dušše moadde viesu luoddaguoras ovdalgo luodda gorgŋe bajás Suoidneleakšái. Muhto dás leat maiddái máŋga viesu mat eai oidno váldoluottas, erenoamážit Ruoššaluovtta guvlui ja Skáiddis (Sørelvdalen), gos Ruth Rye Josefsen šattai bajás. ¶
Oktiibuot orrot sullii 500 olbmo Reaššvuonas oktan birrasiin. Eatnašiin, geat orrot dáppe lea sámi ja/dahje suopmelaš/kveana duogáš. Lea váttis gávdnat čálalaš gálduid Reaššvuona birra, ii leat čállon gillihistorjá ii ge sohkahistorjá. Reaššvuotnalaččaid govvida buorremuddui dajaldat maid Reidar Nielsen geavahii girjjistis Finnmárkku mearrasámiid birra: (Olbmot vássánáiggi haga). ¶
Historihkár Jens Petter Nielsen čálii 1985:s Álttá suohkana ovddas čilgehusa Áltávuona sámiid birra: Det samiske innslaget i befolkningen i Altafjorden. Dás sus ledje vuođđun boares álbmotlohkamat, ja Reaššvuona birra čálii: "Reaššvuotna lea, etnalaš oktavuođas, vuosttažettiin beakkán oalle stuora kveana álbmotosiin. Dattetge álbmotlohkamat čájehit ahte sámi oassi, ain juo min jahkečuođis, oba áiggi lea leamaš stuorit go kveana oassi." 1930:s registrerejuvvojedje olles 80,2 % Reaššvuotna álbmogis sápmelažžan, 1970:s dat lei unnon 23,3 %:i, vaikko ii lean leamaš stuora sisa- ii ge olggos-fárren. ¶
Reaššvuona eallinvuođđu lea leamaš nugo ollu eará Finnmárkku vuotnagiliin, smávvadálut, guolástus, bivdin ja eará meahcceealáhusat. 1920-logu rájes barge máŋggas ráktobávttis Álttás. Dát lei vuogas áigodatbargu, man lei álki ovttastahttit eará ealáhusaiguin. Rutha áhčči lei sin gaskkas geat barge ráktobávttis. Maŋŋil máŋggas leat bargan luodda- ja ráhkadusbargguin. ¶
- Dalle go mun ledjen mánná lei sámegiella beaivválaš giellan eanaš ruovttuin Reaššvuonas, muitala Ruth. - Muhto giella lei juo gáidame. Lei šaddagoahtán eambbo bivnnuhin suomastit, go suomagielas lei alit árvu go sámegielas. Mu váhnen-guovttos leigga golmmagielagat, muhto mánáide humaiga dušše fal dárogiela. Oaivvildeigga ahte olliimet guhkimussii dainna, ja goziheigga ahte mii eat hupman eará go dárogiela. Mu áhkku humai dušše sámegiela, sámástii muinna ja mun fas dárostin suinna. Lei maiddái muhtin eará bearaš Reaššvuonas mas mánát eai beassan hupmat eará go dárogiela, muhto eanaš bearrašiin hupme mu ahkásaš mánát sámegiela, suomagiela dahje goappašiid. Eará mánát atne min, geat humaimet dušše dárogiela, veahá ártegin. Máŋga máná geat eai báljo máhttán dárogiela, earret eará moattis mu luohkás skuvllas. Duođaid eai máhttán ovttage giela albma láhkai, ledje beallemuddui golmmagielagat, muhto dárogiella lei sin heajumus giella. Ieš máhtán sámástit veahá go ferten, suomagielain lea vearrát, vaikko ipmirdan oalle ollu. ¶
- Eatnasat Reaššvuonas ledje leastadialaččat, muhto eai fal lean nu garrasat go dávjá sii ledje Álttás. Ii lean dábálaš váldit mánáid mielde rohkosvissui. Mu váhnemat eaba mannan dohko, muhto bivden ieš lobi mannat ovttas siesáin, go háliidin diehtit mo doppe lei. Muhto doppe eai lean eará mánát, in ge mannan dohko go oktii. ¶
Reaššvuonas lea leamaš skuvla badjel čuođi jagi. 1800-logu loahpas iskkadii Romssa ja Finnmárkku skuvladirektevra gielladiliid. Dalle ledje Reaššvuona skuvllas 20 oahppi, sis lei 15:sis sámegiella ja 5:sis suomagiella eatnigiellan. Ii oktage máhttán nu bures dárogiela ahte lei ávki oahpahit dárogillii. ¶
1899´ rájes 1902´ rádjái lei Anders Larsen oahpaheaddjin dáppe. Son lei Návuona mearrasápmelaš ja šattai maŋŋil sámi aviissa "Sagai Muittalægje" doaimmaheaddjin. Larsen čálii vuosttaš sámegiel romána, "Beaivvi álgu" ja girjjáža "Mearrasámiid birra" , ee. iežas vásáhusaid vuođul Reaššvuonas. Larsena áiggis oahpaheaddjin Jáhkovuonas lea dovddus ahte son oahpahii sámegillii ja danin riiddáskii skuvladirektevrrain. Larsena bargu sáhttá leat okta sivain dasa ahte olmmošlohku Reaššvuonas, geat atne iežaset sápmelažžan, goarkŋui 1900 rájes 1930´ rádjái. ¶
- Áramus maid mun dieđán Reaššvuona skuvlahistorjjás, muitala Ruth, lea ahte mu váhnemat vácciiga skuvlla dáppe, jáhkán ahte áhčči álggii 1905:s ja eadni 1908:s. Dalle lei juo bistevaš skuvla, ja buot oahpaheapmi lei dárogillii. ¶
Ieš álgen skuvlii 1931:s. Ledjen dalle 8-jahkásaš. Ledje guokte siva dasa ahte álgen jagi maŋŋil go eatnasat. Vuosttaš lei ahte oruimet guhkkin badjin vákkis, ja lei guhkes mátki vázzit skuvlii. Nubbi sivva lei ahte bargi olbmuid mánát dan áiggi eai sáhttán vuordit beassat vázzit eambbo go 7 jagi skuvlla. Áhččán háliidii ahte mii galggaimet oahppat nu ollu go vejolaš ja oaivvildii ahte oahpan buorebut jus lean jagi boarráset. ¶
Reaššvuona skuvllas lei okta luohkkálatnja, ja oahpaheaddji orui nuppi geahčen skuvlavistti. Skuvla lei juhkkon golmma oassái, muhto mis ii lean go okta oahpaheaddji. Danin vácciimet dušše vahkku ain hávil, ja de ledje guokte friddjavahkku. Eanaš váhnemiid mielas dál lei buorre, friddjavahkkuid sáhtte dalle mánát veahkehit ruovttus dahje ráktobávttis. Min vuosttaš jagiid oahpaheaddji lei oahppan oahpaheaddji ja Fállejogas eret (Fállejohka dahje Tverrelvdalen lea gilli Álttás gos eatnasat leat Lulli-Norgga sisafárrejeddjiid maŋisboahttit). Son anii iežas buorebun go reaššvuonsámiid, ja sus lei unnán oktavuohta báikkálaš olbmuiguin. Maŋŋil oaččuimet eará oahpaheaddji gii lei hui buorre. Muhto dáid oahpaheddjiid gaskkas ledje ollu heittogis sadjásašoahpaheaddjit. Muittán ahte muhtin lihcohalai maŋŋil go lei huškon ohppiid. Reaššvuona skuvla lei beakkán issoras skuvlan, go ledje bahánihkkánis oahppit. ¶
Oahpaheaddji rissii mánáid, ja duhkoštalai nieiddaid bárggáldagaid duohken. Son válddii biibalgovvatávvaliid ja bijai daid lásiid ovdii, amas oktage oaidnit ahte huškkui ohppiid. Muhto ii duostan huškut mu, go diđii ahte áhččán lei dovddus das ahte ii dohkkehan vearrivuođaid. Dan áigge go vácciimet skuvlla, de muittán ahte bođii láhka mii gilddii oahpaheddjiid huškumis ohppiid (1936 álbmotskuvlaláhka). ¶
Ii oktage min oahpaheddjiin máhttán veaháge sámegiela dahje suomagiela. Oaččuimet čielga dieđu ahte skuvllas galggaimet hupmat dušše fal dárogiela. Daddjui ahte ii lean lohpi hupmat go dárogiela skuvllas, muhto ii leat čielggas munnje geat ledje mearridan dan. In sáhte muitit ahte sámit dahje kveanat goassege namahuvvojedje oahppogirjjiin dahje muđui oahpahusas. ¶
- Dál dajašin ahte Reaššvuotna lei sámi gilli. Muhto mii eat geavahan sáni "sámi" dalle go mun šadden bajás. Eat oppanassiige geavahan makkárge sáni iežamet identitehta birra. Eará olbmot lohke ahte leimmet "lappa" dahje "finna" . Dát sánit geavahuvvojedje seahkalagaid. Sátni "sámi" lei unnán anus dáppe 1960-logu rádjái. ¶
Ii leat goassege leamaš makkárge sierra sámi organiseren Reaššvuonas. Deháleamos báikkálaš searvi lei valáštallansearvi. Reaššvuona nuorat ledje beakkán čeahpes faláštallit, ja vuite dávjá gilvvohallamiid Álttá valáštallanservviid vuostá. Dalle besse dávjá gullat "tjærrafinn" (bihkkasápmelaš) dahje eará cielusnamaid. ¶
- Mu vuosttaš isit lei Kjerringøyas Nordlánddas. Son dávjá gallestalai mu áhči bearraša ja muitalii ahte mu áddjá lávii lohkat: "Mii sámit dahkat nu ja nie" . Muittán ahte ballen veahá mo mu isit reagere go oažžu gullat nu njuolga ahte mii leimmet sápmelaččat, vaikko son fertii leat dan ipmirdan. Dát ii lean muđui ášši man birra hupme jitnosit dan áigge. ¶
Dalle go finaimet Ruth luhtte, lei Álttá sámiid searvvis juste leamaš 30-jagi ávvudeapmi, ja sus lei searvvi ávvudanbáidi badjelis. Muhto dalle go sámi searvi álggahuvvui 1972:s, de eai lean miellahtut Reaššvuonas. Ledje Sis-Finnmárkkus ja Lulli-Sámis fárren olbmot geat álggahedje searvvi ja easka maŋŋil bohte maiddái eami Álttá-sámit mielde. Ieš Ruth searvvai 70-logu loahpas ovttas eará reaššvuonnissoniin, Idun Meliin. Soai hágaiga gávtti ja "hárddiiga olbmuid" , nugo ieš lohká. Go dalle ii lean bivnnut almmolaččat leat sápmelažžan Reaššvuonas. ¶
Idun Meli lei oahpaheaddjin Reaššvuonas, ja vuosttaš gii álggahii sámegieloahpahusa. Álggos sus ii lean go okta oahppi, ja ovttas ohppiinis son lei ráhkadan ja heŋgen skuvlii plakáhta mii čájehii iešguđetlágan sámegávttiid. Muhtin Finnmark Dagblada journalista ráhkadii dalle reportáša mas dát plakáhta čájehuvvui ja mas Idun Meli muitalii ahte eatnasiin Reaššvuonas lei sámi duogáš. Buollái hirbmat riidu gilis. Čáppa sárggastusat jávke vuhttokeahttá. Golbma bártni Reaššvuonas manne aviisii, muitalkeahttá namaid, ja vástidedje ahte ii eisege leat duohta ahte mii leat sápmelaččat, mii eat hálit dan sivahallama iežamet ala. Ja vuosttaš olmmoš gii ásaiduvai Reaššvutnii lei dánskalaš, sii čuoččuhedje. ¶
- Dieđán bures geat sii ledje, lohká Ruth. Guovttis sis leaba mu fuolkkit ja soai eaba eisege sáhte dadjat ahte sudnos ii leat sámi duogáš. Nuppis lei áddjá gii lei Kárášjoga boazosápmelaš. Sápmelašvuohta galggai bassojuvvot eret. ¶
Vaikko máŋggas dál leat mieđihan ahte sis lea sámi duogáš, de leat dušše moattis Reaššvuonas dieđihan iežaset sámi jienastuslohkui. Ieš lea Ruth áidna čieža oappás ja vieljas ja Idun fas áidna logi oappás ja vieljas sámi jienastuslogus. Nuppi dáfus lea leamaš olbmuid miela mielde roggat sogas ja ohcat duiskalaš dahje dánskalaš máttarádjáid. ¶
Reaššvuonas váccii Ruth 7 jagi skuvlla, dan maŋŋil beasai vázzit jagi fylkkaskuvllas (muhtin lágan álbmotallaskuvla) Bossegohpis Álttás. Doppe lei eanaš ruovttudoallooahpahus. Dan maŋŋil ii šaddan eambbo skuvlla 30 jahkái. Son barggai viessobiigán, smávvadállodoaluin ja maŋŋil skuvllas. Easka 1968:s oaččui vejolašvuođa vázzit jahkebeallásaš gávpeskuvlla Romssas, ja 1972:s lohkagođii gymnásafágaid privatistan. Ádjánii guhká geargat dainna seammás go sus lei bálkábargu ja organisašuvdnabargu, muhto loahpas oaččui lohkangelbbolašvuođa. Muhtin áiggi son lei Narvesena kommišunearan, maŋŋil son barggai elektrogávppi kántuvrras ealáhatagi rádjái. Easka penšunistan čálihii iežas Romssa universitehttii lohkat láhkadiehtaga. - Muhto de válljejuvvojin Sámediggái, inge astan lohkat nu ollu. Muhto láhkadieđa maid ohppen lea leamaš hui ávkkálaš. ¶
Ruth ja Eva leaba goappašat leamaš sámediggeáirrasat, NSR:a ovddas, Álttá/Fálesnuori válgabiires Ruth lei Sámedikkis 1989-93, Eva fas 1997-2001. Dá leaba sámediggeáirasiid gaskkas. Eva 2. raiddus 5. olgeš bealde. ¶
(Govat: Harry Johansen) ¶
Eva Josefsen lea riegádan 1961:s, šaddan bajás Reaššvuonas, ja orru dál Álttá guovddážis. Sus lea oahppu ekonomiijas ja hálddašeamis Finnmárkku allaskuvllas ja stáhtadiehtaga váldofága Romssa universitehtas. Son lea bargan iešguđetlágan prošeavttaiguin Finnmárkku allaskuvllas ja Sámi Instituhtas ja bargá dál Norut NIBR Finnmark dutkanásahusas, mas ee. lea dutkan Sámedikki dásseárvoarenan. 2005:s álggahii doavttirgrádastipendiáhtan. ¶
Eva Josefsen lea máŋggaid jagiid searvan sámepolitihkalaš ja eará politihkalaš bargguide ja lea ee. jođihan Álttá sámiid searvvi. Áigodagas 1997-2001 son lei Sámediggeáirrasin NSR´ ovddas. ¶
Eva eadni álggii skuvlii jagi maŋŋil go lei galgat, muhto ieš Eva álggii jagi ovdal, 6-jahkásažžan 1967:s. Vuosttaš guhtta jagi váccii Reaššvuona skuvlla, ja dan maŋŋá Álttá nuoraidskuvlla ja skuvlla, man namma dalle lei ¶
- Iežan mánnávuođas gullen sihke suomagiela ja sámegiela Reaššvuonas. Suomagiela sáhtii gullat rámbuvrris, sámegiela fas dušše muhtin ruovttuin. Dattetge ii hubmon dan birra gii lei mii, ii bearrašis iige gilis. Ja buot unnimusat skuvllas. Dat ii lean fáddá man birra hubmojuvvui. Muhto mus lei ipmárdus gielaid árvvu birra, ahte dárogiella lei buoremus, ja suomagiella lei buoret go sámegiella. ¶
Reaššvuona skuvllas in muitte ahte goassege oahpaimet maidege sámiid birra, eat ain juo maidege mii guoskkai min gillái. Eanaš oahpaheaddjit ledje olggobeale olbmot. Muhto okta oahpaheddjiin lei bajásšaddan Reaššvuonas. Muittán ahte mis lei luohkkámátki ránnjágillái Ruoššaluktii dalle go ledjen 4. luohkás. Dalle muitalii dát oahpaheaddji ahte soađi áiggi lei doppe muhtin bárdni gii fillii duiskalaččaid ceakkus bávttis vulos. Maŋŋil lean gávnnahan ahte dát ii eisege sáhte leat duohta. Jus dát livččii dáhpáhuvvan 2. máilmmisoađi áigge, de livččii dieđusge almmolaččat dovddus. Dát muitalus ferte leat báicca vuolgán dološ sámi máidnasis, mas ruoššačuđit fillehalle bávttis vulos. Jus dát dáhpáhuvašii dáppe, de dat sáhttá maiddái čilget báikenama Ruoššaluokta. Maŋimus jagiid lean jurddašan ahte dál lea vuot okta ovdamearka das mo dán guovllu historjá rievdaduvvo ja dulkojuvvo vai jávkadit sámi sisdoalu. ¶
Reaššvuona skuvllas lei muhtin nieida gii humai sámegiela. Son lei fárren deike Guovdageainnus. Son oahpahii midjiide moadde sámegiel cealkaga, nugo "Atte munnje cummá!" ¶
- Eadnát lea muitalan ahte go Reaššvuon-nuorat bohte Áltái, gohčojuvvojedje sii "tjærrafinnan" ja sullasaš cielussániiguin mat čujuhedje dasa ahte ledje sámit. Mo lei dalle go don šaddet bajás? ¶
- Dalle ii gullon mihkkege dakkáriid. Ii lean šat dábálaš ipmárdus ahte ledje sámit Reaššvuonas, ii gili olbmuid gaskkas iige ránnjágiliin. Mus alddán ii lean mánnávuođas makkárge čielga ipmárdus das mii mun ledjen. ¶
- Muhto nuorravuođaáiggis ferte dattetge juoidá leat dáhpáhuvvan munnje. Nuoraidskuvllas čállen sierrabarggu Guovdageainstuimmiid birra ja 14-15-jahkásažžan háliidin sámegávtti. Eadni goaruhii dan, lei Guovdageaingákti, go sierra gákti Álttávuona mearrasámiide ii gávdnon vel. ¶
- Muittán ahte nuoraidskuvllas lei oahpaheaddji gii jearai lea go oktage luohkás gii ipmirda sámegiela. Lei oahppi gii lei sámegielat, muhto fertiimet measta bágget su mieđihit dan, sus ii lean miella hupmat dan birra. Sámegielmáhtus ii lean makkárge árvu, baicce nuppi láhkái. ¶
Dalle go Eva váccii joatkkaskuvlla 1976-79 bohciidii Álttáriidu, ja nugo muđui Álttás šadde garra digaštallamat ohppiid gaskkas maid, sihke diimmuin ja friddjabottuin. Eva skuvlaoappáid ja -vieljaid gaskkas ledje oahppit geaid váhnemat barge goappat bealde riiddu. Muhto ain ohppe hui unnán sámi diliid birra skuvllas, ja Álttávuona mearrasámiid birra eai muitalan oahppogirjjit eai ge oahpaheaddjit maidege. ¶
16-jahkásažžan álggii Eva vuosttaš háve sámegielkursii. Kursajođiheaddjin lei Håkon Henriksen, gii lei Álbmotakšuvnna jođiheddjiid gaskkas. Maŋŋil lea Eva oahppan eambbo sámegiela, nu ahte son ipmirda ja hupmá muhtin muddui. Muhto almmolaš oktavuođain hupmá ain áinnas dárogiela. ¶
Joatkkaskuvlla maŋŋil logai Eva ekonomiija ja hálddašeami Finnmárkku allaskuvllas. Doppe ii daddjon mihkkege sámi diliid birra. Maŋŋil logai stáhtadiehtaga Romssa universitehtas. Ii doppege lean mihkkege sámiid birra vuođđofágas iige gaskafágas, muhto dalle studeanttat gáibidišgohte dan. Easkka váldofágadásis oaččui veahá lohkamuša sámi áššiid birra. ¶
Konklušuvdnan sáhttá dadjat ahte sámi oahppi/studeanta gii bođii sámi gilis Finnmárkku rittus 1967-2001 áigodagas sáhtii čađahit 18 jagi skuvlla mas ii báljo oaččo makkárge oahpu iežas álbmoga birra. Dán vuođul ii leat nu ártet ahte Eva váldofágabarggustis iskkadii maid sii geat hálddašit oahpahusa ja eará almmolaš bargguid dihtet sámi áššiid birra. Dat maid son gávnnahii ii lean áibbas vuordemeahttun; Sihke Oahpahusdepartemeanttas ja Guolástusdepartemeanttas eai oba árvvoštallo ge sámi beroštumit go mearridit áššiid mat váikkuhit sámi guovlluide. ¶
Dál Eva Josefsen erenoamážit berošta das ahte su nieida ja eará mánát, geain lea sámi duogáš ja geat šaddet bajás Álttás, galget oažžut buoret dieđuid sámi giela ja kultuvrra birra go dat maid son ieš oaččui. ¶
Eva ja Irja Marie Josefsen, Áltá 2003 ¶
(Govva: Svein Lund) ¶
Irja Marie Josefsen lea riegádan 1994:s. Son álggii Gorravári skuvlii 2000:s. Dalle go humaimet suinna, son váccii njealját luohká. ¶
Juo ovdal go Irja máhtii hupmat, son álggii sámi mánáidgárdái, ja hupmagođii goappašiid gielaid oktanaga. Go álggii skuvlii máhtii goappašiid gielaid sullii seamma bures. ¶
Gorravári skuvllas Álttás lea Irja ožžon sámegiela vuosttašgiellan. Vuosttašgielohppiid joavkkus leat 6 oahppi 3. ja 4. luohkás. Sáhtášii jáhkkit ahte sámegiella vuosttašgiellan mearkkaša oahpahus sámegillii. Muhto nu fal ii leat Álttás. Doppe sámegiella vuosttašgiellan ii mearkkaš eará go dan ahte sis lea sámegiella 1. luohká rájes ja ahte sámegieloahpahus lea sámegillii. ((Oahppit geain lea sámegiella nubbin giellan ožžot sámegiela easkka goalmmát luohká rájes ja velá sámegieloahpahus lea dárogillii.)) Buot eará fágat oahpahuvvojit dárogillii, ja dalle čuvvot oahppit iešguđetge luohká. Álttás ii leat dán rádjái leamaš makkárge fálaldat oažžut oahpahusa sámegillii eará fágain. ¶
Irja ii liiko jearahallamiidda, nu ahte lea baicce eadni gii vástida su bealis. Muhto son čuovvu mielde ja dárkkista ahte in čále boasttu dieđuid. ¶
Ii leat dušše giella mii lea dáža skuvlla mielde buot diimmuin earret sámegiel diimmuin, muhto sisdoallu lea maiddái našunála oahppoplána mielde. Dan dihte go Áltá ii leat sámegiela hálddašanguovllus, de čuvvot buot oahppit našuvnnalaš oahppoplána. Dat mearkkáša ahte velá oahppit geain lea sámegiella vuosttašgiellan eai oaččo ávkki dás ahte gávdno sámi oahppoplána vuođđoskuvlla várás. ¶
- Oahpat go maidege sámi diliid birra earret go sámegieldiimmuin, jearrat Irjjas. ¶
- Mis leat muhtin sámi hoahkamat dárogielgirjjis, muhto muđui ii leat mihkkege. ¶
Maiddái sámegieldiimmuin lea hui unnán mearrasámiid birra, go sámegieloahpaheaddjit bohtet Sis-Finnmárkkus ja dovdet vuosttažettiin dan birrasa. Go dasa lassin leat Sis-Finnmárkku olbmot, geat leat čállán oahppogirjjiid, šaddá unnán mii čatná sámegieloahpahusa báikkálaš servodahkii ja eanaš ohppiid duogážii. ¶
Sihke eadnin ja Álttá sámiid searvvi miellahttun lea Eva beroštan sámegieloahpahusas. Ovdal lea skuvlakántuvra leamaš áibbas sámegiela vuostá, son muitala, muhto maŋimus jagiid lea veahá buorránan. Dattetge gieđahallo sámegieloahpahus dego spártun, ii fal lunddolaš oassin skuvllas. Álggos ráhkadit diibmoplána, dan maŋŋil ferte geahččalit heivehit sámegieloahpahusa dasa. Suohkanis lea ain dábálaš ipmárdus ahte sámegieloahpahus guoská dušše ohppiide geat bohtet Sis-Finnmárkkus, ii fal Álttá suohkana iežas sámi álbmogii. ¶
Váhnemiid gaskkas leat leamaš ja leat ain iešguđetlágan oaivilat dasa, ahte galgá go gáibidit sierra sámi skuvlabiirre, vai lea go buoret ahte oahppit ožžot sámegieloahpahusa dan skuvllas gosa muđui gullet. ¶
Reaššvuona skuvllas, gos Ruth ja Eva vácciiga, lea dál leamaš sámegieloahpahus 1980-logu álggu rájes. Dál leat sullii 15 oahppi geain lea sámegiella fágan. Dat lea sullii logádas skuvlla ohppiin. Vaikko lea stuora ovdáneapmi dan rájes go sámegieloahpahus álggahuvvui ovttain ohppiin, de lea ain unna oasáš váhnemiin, geain lea sámi duogáš, ja geat válljejit sámegiela mánáidasaset. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Inger Seierstad lea riegádan Oslos 1933:s. Áigodagas 1953-1996 lei son oahpaheaddjin Guovdageainnu mánáidskuvllas. Son barggai Sámi oahpahusráđis/Sámedikki oahpahusossodagas 1996-2001. Earret eará lea son ráhkadan álkkeslohkangirjjiid sámegillii ja lea sárgon govaid ollu eará sámi oahpponeavvuide. Máŋga girjji mat leat čállojuvvon davvisámegillii leat jorgaluvvon eará sámi suopmaniidda. Oktiibuot leat 72 almmuheami main son lea girječállin ja/dahje govvasárgun. ¶
Inger Seierstad lea maiddái leamaš organistan Guovdageainnu girkus lagabui 50 jagi. Giittusin erenoamáš guhkesáigásaš barggu ovddas skuvllas ja báikkálaš servodagas, lea son ožžon gieldda kulturbálkkašumi ja Gonagasa ánsomedálja. Dušše moattis "lullioahpaheaddjin" leat dego Inger, guhte ii leat dušše bargan sámi guovlluin gitta ealáhatahkái, muhto son orru dáppe maiddái penšunistan. Dás son čielggada muhtun vásihusaid iežas áigodagas oahpaheaddjin, vuos mo lei leat dárogielat oahpaheaddjin sámi ohppiide ja dasto barggu birra maid dagai vai sámi oahppit geat dárbbašedje erenoamášoahpahusa galge oažžut fálaldaga mii lei sidjiide heivehuvvon. ¶
Inger Seierstad ávvuda miessemánu 17. beaivvi ovttas ohppiidisguin. ¶
(Gáldu: Muitalusat ja dáhpáhusat Guovdageainnus 10) ¶
Mun lean olles mu bargoeallima orron Guovdageainnus, ja oppa áigge lean dahkan bargguid maid in máhttán. Vuos ledjen "heahteoahpaheaddjin" , oahpaheaiskuvlla haga ja in máhttán in sánige sámegiela. Mun bohten Oslos Guovdageidnui dalá maŋŋá go gergen gymnásas ja dálueamitskuvllas 1953:s. Mii leimmet vihtta oahpaheaddji oahpu haga, nuoramus lei 17-jahkásaš. Son lei Ole K. Sara, gii lei oanehis áigge sadjásašoahpaheaddji. Njealljásis mis ii lean jienastanvuoigatvuohta, go mii leimmet vuollil 21 jagi. Dušše Ovllá máhtii sámegiela. ¶
Skuvlla oahppan oahpaheaddjit ledje Ola Aarseth, Alfred Larsen ja Anders Bongo. Sii ledje buohkat sámegielagat. Mun dallán oidnen ahte lea dárbbašlaš máhttit sámegiela jos galggai oahpaheaddjin doaibmat. Ollu oahppit máhttet unnán dárogiela. Mun in goassige gullan ahte lei gildojuvvon hupmamis sámegiela skuvllas ja hirpmahuvven go gullen dan máŋga, máŋga jagi maŋŋá. Mun lean gulaskuddan iežá dárogielat oahpaheaddjiin geat leat leamaš Guovdageainnus, ja sii duođaštit dán. ¶
Mu álgooahpaheaddjit ledje skuvlamánát. Almmuhuvvon sadjásašvirgi masa mun ohcen, geatnegahtii oassádallat sámegielakurssas. Mun ohcalin dán kurssa, ja vástádusa čilgehus lei: Jos šaddá sámegielakursa, de lea geatnegasvuohta oassádallat, ja ahte sáhtte álggahit kurssa jos oktage gáibideaš. Dál lágidedje kurssa midjiide golmma dárogielagii mas suohkanbáhppa Jan Harr oahpahii. Dalle go dál, de fertejedje báhpat oažžut veaháš sámegiela oahpahusa go ožžo ámmáha sámi guovlluide. Mii oahpaimet veaháš grammatihka ja vealttakeahttá maiddái muhtun sániid dán oktavuođas. Midjiide oahpahedje maiddái garrusániid, vai diđiimet goas mánát fasttiid hupme. ¶
Mu buoremus oahpaheaddjit ledje liikká mu sámi ustibat. Mun ohppen suoidnecámedettiin, duddjodettiin, sálmmaid lávllodettiin, nuohti geasedettiin ja heargevuojedettiin. ¶
Mun ohppen veaháš sámegiela Biibala logadettiin. Doppe ledje oahpes teavsttat. Mu lanjas lei nu galmmas go bohten skuvllas, ahte mun čohkkánin uvdnagurrii buot biktasat badjelis ja lohken dan botta go uvdna liegganii. Lei sierra dáidu máhttit Svalbardkoalaiguin ligget, ja mun in ollásit dan hálddašan. ¶
Mun čađahin oahpaheaiskuvlla Oslos 1954-56. Maŋŋá golbma jagi Guovdageainnus, de lohken ovtta jagi sámegiela Oslo universitehtas. lei áidna almmolaš oahppu dan áigge. Báhppakursa galggai bistit golbma mánu, muhto mun bessen olles jagi dan čuovvut. Eanaš oasi jagis ledjen áidna studeantan. Moai leimme guovttis geat eksámena válddiime, nubbi lei girječálli Annok Sarri Nordrå. Maŋŋá eksámena bovdiiga munno oahpaheaddjit professor Asbjørn Nesheim ja sensor professor Bergsland munno gáffii. Johttisámiid mánát máhtte oalle bures dárogiela. Sis lei skuvla moadde vahkku ovdal juovllaid ja manne ruoktot beassážiidda. Verrebut lei dálumánáide. Dávjá máhtte mánát muhtun cealkagiid ja dajaldagaid bures, ja dalle lei álki jáhkkit ahte sii muđuige ipmirdedje mii daddjui. ¶
Mánát fertejedje oahppat sálbmavearssaid bajil. Dát ledje sámegillii. Mun fertejin heahpatvuođa dihtii oahppat seamma maid mánátge ohppe. Eai leat unnán viehkes grammatihkalaš bealit maid mun fuomášin sálbmateavsttaid logadettiin. Biibal ja sálbmagirji ledje buorit oahppogirjjit, jos vel giella ii áibbas čuvvon beaivválaš hupmangiela norpmaid. Dasa lassin gullen dárogiela dulkojuvvon sámegillii buot ipmilbálvalusain. ¶
Vuosttaš luohkás oahpahin Margarethe Wiig sámegiela/dárogiela Áppesa mielde. Muhtumat leat muitalan ahte dat ii leat goassige leamaš skuvlla anus. Dát ii leat riekta. Dán geavaheimmet ollu jagiid Guovdageainnus. Muđui lei oahpahusgiellan dárogiella ja mun sárgon ollu, ollu távvalii. Margarethe Wiig lei bákkus ferten geavahit guokte giela girjjistis. Danin lei váttis dan mielde oahpahit. Mii danin geavaheimmet dárogiela girjjiid álgooahpahusas ollu jagiid. ¶
Oahpaheaddji Liv Johnsen (maŋŋá Jerpseth) lei vuosttaš olmmoš gean gullen hupmamin ahte galggašii fas ráhkadit Áppesa sámegillii. Sus lei sámegiela vuođđofága ja son lei logopeda. Moai mátkkošteimme Gironii professor Hansegård lusa gii barggai guovttegielalašvuođain, gullan dihte maid son oaivvildii. Son movttiidahtii munno álgit. Liv sáddii reivve departementii mas son fálai čállit teavsttaid, ja mun galgen sárgut govaid sámegiela Áppesii. Moai oaččuime vástádusa ahte Inez Boon juo lei čállimin dákkár girjji. Muhto mun ožžon fálaldaga sárgut govaid. ¶
Sámegiela álgooahpahusa álggahanáigodagas dolle máŋggaid oanehis sámegiela kurssaid skuvlla oahpaheddjiide. ¶
Easka 1984:s válden sámegiela vuođđofága Oslos. Dalle ain lei dat ortnet ahte oaččui virgelobi bálkkáin lohkat sámegiela. Oahpahus leai heivehuvvon dárogielagiidda ja das lei iežá ulbmil go Romssa oahpus. Mun gáhten go in lean ovdal lohkan sámegiela vuođđofága, go mun fuomášin man guhká mun ledjen ollu boastut dadjan humadettiin. Olbmot ledje álo hui miehtemielagat ja válde buot buriin oaiviliin. Sii rámidedje ja movttiidahtte mu, nugo sii dahket mánáid bagadettiinge sámi guovlluin. Jos mu livčče ollu láitán, de jáhkán ahte mun livččen heaitán hupmanis oalle fargga. Muhto bahá bealli lei ahte ledjen hárjánan boastut hupmat. Mun vásihin ahte go álgen máhttit giela, de gáibidedje ollu. Mun illá dusten hupmat sámegiela earretgo iežan boares ustibiiguin. Mun lean vásihan, nugo vissásit sámegielagat álo leat vásihan, ahte galgá leat duostil go galgá hupmat giela man ii áibbas hálddaš. Lea heahpat dadjat juoidá boastut, ja mun lean ieš gullan ahte jahkeviissaid leat boagustan dárogielagiid meattáhusaid. ¶
Buoremus giellanjulgenvuohki, lea geardduhit cealkaga riekta. Dasa lei Inga Laila Hætta hirbmat čeahppi dallego moai barggaime ovttas Sámi oahpahusráđis. Seammás son olu rámidii ja movttiidahtii. Son dat njulgii roavvaseamos meattáhusaid go mun álgen čállit álkkeslohkangirjjjid sámegillii. Muđui mu girjjiid ollu rámidedje go dain lea nu álkkes ja mánálaš giella. Nu ahte veaháš veahkkinhan gal lea go ii máhte menddo ollu. ¶
Muhtun čoahkkimis erenoamášoahpahusa birra dajai muhtun erenoamášskuvlla áirras: "Leat sápmelažžan ii leat mihkkege doaibmahehttejumiid" . Son ii ipmirdan manin olbmot Sámi oahpahusráđis galge oassádallat dákkár čoahkkimis. Son várra ii lean smiehtastan ahte maiddái sámi álbmogis sáhtte leat olbmot geain lei doaibmahehttejupmi, nugo earáge álbmogiid gaskkas. ¶
Mun muitalan veaháš mo mun vásihin leat erenoamášoahpahusa oahpaheaddjin Guovdageainnus. Vuos veaháš ovdahistorjá. Oahppit geain ledje sierra dárbbut, sii ledje dábálaš luohkáin ja dávjá sii dušše čohkkájedje doppe, erenoamášoahpahusa haga. Easka máŋga jagi maŋŋá, 1970-logus, de ožžo muhtumat sis veaháš oahpahusa rávesolmmožin bearaš/beaiveruovttus Guovdageainnus. Dán oahpahusa jođihii mánáidskuvla. ¶
Go mun bohten Guovdageidnui 1953:s, de lei čakča- ja giđđaskuvla dálumánáide ja dálveskuvla johttisámemánáide. Oažžun dihtii eanemus lági mielde diimmuid dán oanehis áigodagas goas mánát ledje skuvllas, de lei smávvaskuvllas vihtta diimmu juohke beaivve. Mun muittán ahte mu bargun lei addit liigeveahki guđát diimmus. Vuoi mánnariebut! Dát lei go mii ain leimmet skuvlabráhkas. ¶
Erenoamášluohkás fertejedje oahpaheaddjit buorre muddui ieža ráhkadit oahpponeavvuid. Dá bargogirjjis man Inger Seierstad lea ráhkadan ja man oahppi lea deavdán. ¶
De muittán oktii, maŋŋá go mii leimmet fárren ođđa skuvlii, ahte bohte muhtun alla hearrát geat galge dárkkistit oahpahusa. Mun in leat áibbas sihkar das ahte man alla hearrát sii ledje, várra bohte departemeanttas. Mus lei rehkenastimis liigediibmu (dát lei ovdalgo gohčodedje matematihkkan) ovttain oahppiriebuin. Sihkarvuođa dihtii hupmen unnimus lági mielde ja hupmen dušše sámegiela oahppái vai dárkkisteaddjit eai galgan ipmirdit. Oahppi ražai jienajávohaga. Loahpas gávdnen liántabázahusaid maiguin sáhtii lohkat. ¶
Dárkkisteaddjit ledje várra hirpmahuvvan. Munnje ain juo fálle gallestallat erenoamášskuvlla Sørlandet guovllus. Dan mun dahken. Doppe ieža ráhkadedje ollu oahpahusávdnasiid. Mun movttáskin ráhkadit Má ealu luhtte . Mun jáhkán dát lea vuosttaš girji mii lea ráhkaduvvon sámegillii erenoamášohppui. ¶
Vuosttaš sámegiel girji erenoamášoahpahussii, ja áidna girji mii almmuhuvvui boares čállinvugiin, lei Ma ælo lut'te , man Inger Seierstad lea sihke čállán ja masa son lea govaid sárgon. ¶
Muhtun áigodaga maŋŋá ožžon ohppiidjoavkku oahppanváttisvuođaiguin. Dalle čađahin joatkkaoahpu Eik oahpaheaiskuvllas. Dallego mun álgen dohko, de gohčodedje oahpu smávvaskuvlapedagogihkkan. Skuvlajagi mielde dohkkehuvvui linnjá erenoamášpedagogihka 1. ossodahkan. Dát rievdadeapmi dagai ahte mus nu lei vuoigatvuohta oažžut virgelobi bálkkáin, go bohten sámi guovllus. Dát lei 1970:s. Mii oahpaimet ollu vuđolaš lohkan-, čállin- ja rehkenastinoahpu, dieđusge oaivvilduvvon dáža skuvlii. Dát lei dakkár maid mii measta eat leatba gullange guovttejahkásaš oahpaheaiskuvllas. Muđui oahpaimet mii sullii seamma maid eará studeanttatge geat čađahedje erenoamášpedagogihka 1. ossodaga. Mii fertiimet lohkat eaŋgalsgiela girjji oahppomearreplánas, vai oahpaimet beatnagiid, roahtuid ja máđuid birra ja mo dat ohppe. ¶
Muhtun Guovdageainnu oahppi oaččui saji erenoamášskuvlii 1968:s, muhto váhnemat biehttaleigga sáddemis máná dohko. Sii dovde iežá mánáid geat ledje sáddejuvvon eret ja geat eai goassige šat máhccan. Go mánát bohte iežaset ruovttuid gallestallat, de ledje sii vajáldahttán eatnigielaset. Sii ledje dego amas olbmot sámi birrasis. Dán áigodaga maŋŋá leat buot Guovdageainnu mánát ožžon oahpahusaset ruovttuskuvllas. ¶
Dán namahuvvon oahppis ledje álgoáigodagas diimmut Lise Bamrud Øieniin. Son lei dárogielat, muhto lei ovdal oahpahan erenoamášskuvllas moadde jagi. Dađistaga stuorui ohppiidjoavku masa mii ozaimet liigeruđaid. Eldrid Aksnes lei sin oahpaheaddji. Maŋŋá mun válden badjelasan joavkku. Moadde jagi maŋŋá šattai joavku erenoamášluohkkán, dáid ohppiid formálalaš ohcama mielde. Dát bisttii 1970-logu álggus gitta 1080-logu loahpageahčái. Mun ledjen sin klássajođiheaddji. ¶
Go erenoamášluohkká ásahuvvui, de lei skuvllas logopeda, Eldrid Aksnes. Sus ledje diimmut singuin geat dan dárbbašedje. Muhtun oahppiid lei son čuvvon juo ovdal skuvlaagi. Son máhtii veaháš sámegiela, muhto oaivvildii ieš ahte dát lei menddo unnán ulbmillaččat bargat. Go son heittii 1974:s, de ozai skuvla sámegielat logopeda. Dalle dan áigodagas ii gávdnon eambbogo okta, ja sus lei juo bargu Kárášjogas. Okta dárogielat ohcci ozai, muhto go ii ožžon bistevaš barggu, de gesii ohcama ruovttoluotta. Dalle heaittihedje logopedavirggi Guovdageainnu mánáidskuvllas. ¶
Lassin klássajođiheaddjái, ledje álo okta dahje guokte oahpaheaddji velá, geain ledje diimmut erenoamášluohkás. Ledje máŋggat oahpaheaddjit jagiid mielde, muhto buohkain lei oahpaheaiskuvla dahje ovdaskuvlaoahpaheaioahppu. Eanaš oahpaheaddjit ledje sámegielagat, muhto muhtumat eai lean. Sii ledje čeahpes ja berošteaddji olbmot. Mus lei veaháš sámegiela oahppu, muhto mus ii lean čielga giella. Liikká mun oahpahin dušše sámegillii. ¶
Okta oahpaheddjiin gii lei guhkimus áigge erenoamášluohkás, lei Idar Andreassen. Son lei Romsdálas eret. Son bođii Guovdageidnui 1965:s ja ipmirdii dađistaga ollu sámegiela, muhto humai unnán. Son čađahii erenoamášpedagogihka 1972:s. Veaháš maŋŋelis son álggii bargat erenoamášluohkás. Idar lei min buotmáhttiolmmái. Son hálddašii buot teknihkalaš apparáhtaid. Son máhtii liibmet min suhkkánstuolu ja stuoridit ja jugahit golmmajuvllatsihkkela nu ahte stuorát mánát sáhtte dan geavahit. Mis ledje máŋggas geat dárbbašedje eanet lihkadit. ¶
Mis lei maiddái veahkkebargi, Maria Anna Eira, ollu jagiid, gitta dassážii go ollii ealáhatahkái. Mii buohkat gohčodeimmet su "Ánne-goaskin" . Iežas máhtuid lei oahppan guhkes ja molsašuddi boazodoallobirrasa eallimis. Son lei árvvolaš buorre veahkki ja sus orro leamen lunddolaš pedagogalaš návccat. Son bagadii min buohkaid, sihke oahpaheddjiid ja ohppiid, muitalusaiguin ja rávvagiiguin smádáhkes ja liekkus vuogi mielde. Son lei čeahppi rámidit ja movttiidahttit. Dasa lassin son oahpahii midjiide sámi biepmuid málestit. Son lei maiddái buorre giellaovdagovvan midjiide buohkaide. ¶
Erenoamášluohkás; Ánne-goaski ohppiinis. ¶
(Sárgun: Inger Seierstad) ¶
Erenoamášklássa lei guovtti ovddeš internáhttalanjas. Dáid gaskii ráhkadedje uvssa. Mii oaččuimet gievkkanuvnnaid, lihttebassanlávddáža, ođđa bevddiid ja stuoluid nuppi latnjii. Nuppis fas ledje muddehahtti oahppibeavddit ja stuolut ja távval, nu ahte šattai albma skuvlalatnjan. ¶
Go šadde guokte oahppijoavkku, de oaččuimet guokte lanja 1. gearddis boares internáhttaoasis. Dáidda lanjaide oaččuimet maiddái ođđa bevddiid ja stuoluid. Muđui doppe lei ollu láhttesadji ja guottát láhttis. Dán guovtti erenoamášluohká lanjat ledje buohtalas lanjat feaskára guovttebealde. ¶
Ledje ollu skábet, go dát ledje leamaš oađđenlanjat. Lanjat ja skábet ledje gollan. Dát ledje leamaš gánddaidlanjat. Muhto mis ledje buot maid dárbbašeimmet. Go smiehtan dán birra dál, de lei mis paradiijas dilli otnáš skuvladiliid ektui, mii guoská ávnnaslaš veahkkeváriide. ¶
Mis erenoamášluohkás lei iežamet bušeahtta. Mii sáhtiimet oastit measta buot maid háliideimmet, jos mii gávnnaheimmet ahte dát lei ávkkálaš oahpahussii. Mii fidniimet dađistaga riddamuorraseainni, suhká, bisohallanbeaŋkka ja ollu iežá duhkorasapparáhtaid. Mii oaččuimet sierra filbmenappárahta, sierra filbmaliinni ja sierra instánta govvenappárahta. Muđui mii dieđusge beasaimet geavahit veahkkeávdnasiid mat ledje skuvllas. Mis ledje guokte xylofona, rumbbut ja iežá ritmainstrumeanttat. Mis ledje buot duodjeávdnasat maid dárbbašeimmet. ¶
Mis ledje ollu girjjit. Maiddái skuvlagirjerádjosa siskkobealde lei mis sierra bušeahtta. Dat mii šlundudii lei go girjjit ledje dárogillii. Ledje hui unnán sámegiela girjjit dan áigge. Daid sáhtii liikká geavahit, go mii geahčadeimmet govaid, ja oahpaheaddji máinnastii sámegillii. Oahppit eai máhttán ieža daid lohkat. Verremus lei jos govahallojuvvon biras lei menddo amas. ¶
Dat mii lei somámus erenoamášluohkáin, lei ahte mii sáhtiimet heivehit oahpahusa juohke áidna oahppái. Mun bessen geavahit buot maid mun ledjen oahppan duojis ja musihkas. Mis ledje doarvái vejolašvuođat geavahit miellagovahallama ja duodjenávccaid. ¶
Erenoamášluohkás, nugo iežá luohkáinge, lei váhnemiin vuoigatvuohta válljet oahpahusgiela. Dát ii lean váttisvuohtan, go váhnemat háliidedje ahte mánát galge oažžut oahpahusa eatnigillii. Sii geat dutke guovttegielalašvuođa, oaivvildedje dalle ahte lei deaŧalaš hálddašit ovtta giela, ovdalgo álget nuppiin. Muđui olmmoš sáhtii šaddat "beallegielalaš" . Skuvlla álgojagiid lei ohppiin lohkan- ja čállinoahpahus sámegillii. Muhtumat ohppe lohkat ja čállit, ja iežát fas ohppe dušše veaháš. Muhtumat ohppe dušše dovdat eaŋkilsániid. ¶
Easka maŋŋá lei mis veaháš lohkan ja čállin dárogillii. Go okta oahpaheaddji lei dárogielat, de oahpaheimmet muhtun oasi dárogillii. Maŋŋá leat muhtun váhnemat oaivvildan ahte sin mánát livčče birgen buorebut stuorraservodagas jos sii livčče oahppan eanet dárogiela mánnán. Dalle livčče sii soaitán sáhttit ávkkástallat erenoamášskuvllaid fálaldaga, mat ain dalle gávdnojedje. ¶
Go ođđa sámi riektačállin álggahuvvui 1979:s, mun einnostin ahte mii oažžut váttisvuođaid. Muhto dat han imašlaš geahppasit lihkostuvai. Dán dulkon ahte ođđa riektačállima duođai lei álkit oahppat go ovddeš čállinvuogi. ¶
Eai gávdnon oahppogirjjit mat heivejedje ohppiide sámegillii, nu ahte oahpaheaddji fertii čállit girjji juohke oktii. Dát han muđui lea juoga maid buot erenoamášoahpaheaddjit leat vásihan. Dát gieđainčállojuvvon girjjit ledje vuođđun maŋit "Muorje-girjjiide" .1516 Mun čállen daid erenoamášoahpahussii, muhto mun dieđán ahte dáid leat geavahan máŋgga iežá oktavuođas. Mun in nu liiko dása, go dat han eai heive buotlágan oahpahusaide. Dáid leat earret eará geavahan dárogielagiid sámegiela oahpahusas. Dasa dát eai leat jurddašuvvon, muhto dát vissásit muitala man ollu ain váilot sámegiela girjjit. ¶
Muhtun oahppit ohppe veaháš rehkenastit. Idar oahpahii muhtumiidda geavahit kalkuláhtora. Lei geahppasat matematihkkagirjjiiguin go iežá oahppogirjjiiguin, go gávdnojedje rehkenastingirjjit mat ledje heivehuvvon erenoamášoahpahussii, teavstta haga. ¶
Mis ledje ollu konkrehtalaš oahpahusveahkkevárit ja rehkenastinspealut. Juohke háve go ledjen Oslos, de golgen buot gávppiid mielde geahččame makkár veahkkeneavvut gávdnojedje, ja maid mii sáhtiimet geavahit. Mun in sáhte muitit ahte ahte mun goassige smihtten ahte mii fertiimet seastit. ¶
Mii álggaheimmet álo beaivvi sálbmalávlumiin ja "Áhččámet" rohkosiin. Juohkehaš beasai vurrolaga válljet sálmma. ¶
Kristtalašvuođaoahpahusas mii geavaheimmet govvagirjjiid ja daid mielde muitalin. Muhtun oahppi luoikkahii girjji ruoktot, ja bođii ruovttoluotta dieđuin ahte girji lei "ruskagirji" . 17Su áhčči oaivvildii ahte girji ii lean duođalaš kristtalaš girji, go nu ollu govat ledje girjjis. Go mun maŋŋá hupmen su áhčiin, de son liikká oinnii ávkki das ahte mánát soite muitit buorebut go govaid oidne. Vuojadeapmi ja lášmmohallan lei mis ovttas iežá mánáiguin. Oahppit ledje ovttas singuin geat ledje seamma ahkásaččat. Muhtun áigge oaččuimet lieggaseabbo čázi vuojadanáldái dallego eanemus doaibmahehttejuvvon mánáin lei vuojadeapmi. Dalle eai lean iežá mánát doppe. ¶
Muđui ledje mis buot fágat mat iežá skuvlamánáinge ledje. Idar lei meahccemannalas. Son lei olu olgun ohppiiguin ja oahpahii sidjiide dan maid oidne ja gulle meahcis. Son čájehii sidjiide balssaid main lei jiekŋa siskkobealde, ja nu sáhtii dáid geavahit galbmaskáben. Sii ohppe ollu lottiid birra. Juohke oahppis lei iežas loddi, ja son lei spesialista das. Mis ledje nu unnán oahppit ahte sii čáhke seamma biilii. Mun muittán ahte sii oktii suhppo sáimma ja nuppi beaivve fas gesse. De vušše guoli go bohte skuvlii. Idar oahpahii ruovttudikšuma maiddái. ¶
Mii ráhkadeimmet málesgovvagirjji, teavstta haga. Seamma mállásiid mii ráhkadeimmet máŋgii. Okta deaŧalaš oassi oahpahusas lei fitnat gávppašeamen, vurrolagaid. Mii geahččaleimmet smiehttat maid oahppit dárbbašedje maŋŋá skuvlla. ¶
Govvenapparáhta mii geavaheimmet ráhkadit muitogirjji, ja gávnnahan dihte ahte lei go oktage gii givssidii min ohppiid. Govaid maiddái geavaheimmet ráhkadit "dovdángirjji" návccaheamos ohppiide ja mas ledje govat áđain mat mis ledje lagasbirrasis. Duddjonbargguid fertiimet dahkat hui álkin. Muhto bureshan manai, go mis ledje valjis ja máŋggalágan ávdnasat. Muhtun duojit ledje duođai dáidagat. ¶
Váddáseamos lei oahpahit máŋggasivavuloš mánáid. Mun duođai in diehtán maid mun singuin galgen bargat. Eik oahpaheaiskuvllas, gos mun 1. ossodaga čađahin, mii eat oahppan maidige dan birra. De fertejin lohkat buot girjjálašvuođa maid gávdnen ja jearahit sis geat galge leat fágaolbmot. ¶
Dál leat joavdan ollu guhkkelii dáid mánáid ipmirdeames, ja mii diehtit eambbo dan birra ahte mo sin veahkehit. Dáid ohppiid ektui lea mus muhtumin heajos oamedovdu. Mun smiehtan: Ahte go in galgan dán diehtit dalle! Mun livččen vissásit geahččalan sidjiide oahpahit mearkageavaheami. Dallego mun álgen singuin, de ledje sii juo rávesolbmot ja sidjiide juolludedje nu unnán oahpahusdiimmuid ahte lei veadjemeahttun ovdánit. Dan maid mii oahpaheimmet, lei lihkadit, boradit, nuoladit ja gárvodit ja iežá beaivválaš daguid. ¶
Mis lei ollu musihkka. Dalle ledje buohkat ovttas. Máŋga oahppi erenoamášluohkás ledje hirbmat nuohttái. Mun lean sihkar ahte sii máhtte ollu eanet sálbmanuohtaid ja lávlunmelodiijaid go iežá seammaahkásaččat. ¶
Oktiibuot ledje 14 máná geat ledje erenoamášluohkás dallego dat gávdnui. Muhtumat ledje dušše doppe oanehis áiggi. Muhtumat ožžo olles sin skuvlejumi vuođđoskuvllas, ja jotke golbma jagi joatkkaskuvllas heivehuvvon oahpahusain. Muhtumat vázze mánáidskuvlla erenoamášluohkás ja "integrerejuvvojedje" go bohte nuoraidskuvlii. Orui ahte eatnašat lokte bures skuvllas. Sis lei unnán skuvlajávkan. Oahpaheaddjin ferten mun dadjat ahte dát lei mu buoremus ja somámus áigi skuvllas. Eai buot oahpaheaddjit leat nu lihkolaččat ahte juohke beaivve oahppit ovddaldit du stuorra mojiin dahje muitalit: "Skuvla lea somá." Mun lean maiddái humadan rávis ohppiiguin geat muitalit ahte skuvlaáigi lei buorre áigodat. ¶
Sis geain lei váttis, ledje sii geat doibme measta dábálaš dásis. Sidjiide livččii sihkkarit leamaš buoremus leat dábálaš klássas. Sii eai leange gal nu guhká klássas. Sáhttá várra roahkka dadjat ahte erohus sierranas oahppiid gaskka lei stuorát erenoamášklássain go iežá oahppiid gaskka vuođđoskuvllas. Sii geat doibme bures, balle ahte sin identifiserejit eanemusat doaibmahehttejumiiguin. ¶
Mii geahččaleimmet diktit ohppiid leat dábálaš luohkáin muhtun diimmuin. Dát ii gal lihkostuvvan nu bures. Danin várra leimmet ollu sierra. Mii oassádalaimet doaimmain mat ledje oktasaččat buohkaide skuvllas. Eatnašat ledje olgun bottuin oktanaga iežá mánáiguin, muhto eai buohkat lean. Go mii ávvudeimmet juoidá, ja dan gal dagaimet oalle dávjá, de ožžo oahppit bovdet ovtta guossi guhtege. Sii hárve bovdejedje mánáid, eai oappáid eaige vieljaidge. Sii bovdejedje skuvlajođiheaddji, skuvlahoavdda, báhpa ja iežá oahpaheddjiid, ja sii bohte. Váhnemat ledje dieđusge guossin, nu dávjá go sáhtte boahtit. ¶
Mii geahččaleimmet doalahit buori oktavuođa váhnemiiguin, ja eatnašat čájehedje oahpaheddjiide stuorra luohttámuša. Mun ballen ahte sii galge jáhkkit ahte mii máhtiimet dahkat eanetgo maid mii sáhtiimet. ¶
Mis lei jámma oktavuohta gieldda PP-bálvalusain. Mis lei maiddái oktavuohta audiopedagogain ja iežá fágaolbmuiguin. Muhtumin sáddiimet ohppiid oanehat áigái sierranas erenoamášásahusaide. Dalle háliidedje sii áinnas ahte sámegielat oahpaheaddji galgá leat mielde oppa áigge go oahppi lei doppe, go ii ovttasge dien áigodagas lean sámegiela gelbbolašvuohta diein institušuvnnain. Oahpaheaddji fertii máŋgii maiddái čuovvut ohppiid doaktára lusa dahje bátnedoavtterdikšui Finnmárkku olggobealde, jos váhnemiin ii lean vejolašvuohta dan dahkat. ¶
Girjjiid gaskas maid Inger lea čállán ja maidda son lea govaid sárgon leat Muorje-girjjit: Jokŋa, Luomi, Sarrit ja Jeret. ¶
Dan áigodagas go erenoamášklássa heaittihedje, de leierenoamášluohkká hirbmat "fihcce" . Buot oahppit galge integrerejuvvot. Mun jáhkán maiddái ahte buohkat geain oppanassiige lea vejolašvuohta oahppat dábálaš luohkás, berrejit oažžut doppe fálaldaga. Dát gáibida ollu klássaoahpaheaddjis, ja eaktuda ahte oahpaheaddji oažžu dárbbašlaš doarjaga ja oahpu. Mun lean oaidnán lihkostuvvan integrerema ja maiddái nuppi beali. Muhtun ohppiin leat nu erenoamáš dárbbut ahte sii eai sáhte oažžut maid sii dárbbašit dábálaš klássalanjas. ¶
Mun lean dál eallán nu guhká ahte mun lean oaidnán ohppiid rávisolmmožin. Mun lean čuvvon ohppiid erenoamášluohkáin. Mun dovddan sin geat leat leamaš "integrerejuvvon" sihke ovdal ja maŋŋá go erenoamášluohkká gávdnui. ¶
Mu oaivil lea ahte lea unnán erohus oahppiin geat leat vázzán erenoamášluohkás ja sis geat leat vázzán dábálaš luohkás, das mo doibmet servodagas. Man olu sii oassádallet servodagas, lea eanet juohke persovnnalašvuođa duohkin ja mo biras láhčá dilálašvuođaid, go dan duohken gos sii leat ožžon oahpahusa. Okta ágga erenoamášluohkáid vuostáhan lei ahte oahppit sirrejuvvojedje birrasis gos sii galge eallit loahppaeallima. ¶
Nuppi erenoamášluohká ohppiin ledje sihke dárogielat ja sámegielat oahpaheaddjit. Dál rávisolmmožin, sii hupmet ja ipmirdit sihke dáro- ja sámegiela, ain juo nu ahte sii birgejit bures árgabeaivvis. Mu hirpmahuhttá man guovttegielalaččat sii leat iežaset dásis. ¶
Golbma girjji Boahtte-áigge-bártni birra muitalit muhtin dálá áiggi bártni birra gii dáhpedorpmis šaddá vázzit skuvlla ja orrut internáhtas 50 jagi dás ovdal. Girjjit leat maiddái jorgaluvvon julevsámegillii. ¶
Loahpahan gos mun álgen: Maŋŋá go erenoamášluohkká heaittihuvvui, de jotken mun bargat barggu maid mun in máhttán. Mun čađahin 2. ossodaga, erenoamášpedagogalaš linnjá mii deattuhii oahppanváttisvuođaid, erenoamášoahpaheaiallaskuvllas 1992:s. Mii oahpaimet ollu máŋggasivavuloš ohppiid birra, muhto eat maidige gullan- ja oaidninváttuid birra. Dalle dieđusge šadden bargat dáiguin joavkkuiguin, ja ođđa beliid fertejin oahppat. Mun lean ferten oahppat muhtun meari mearka-hupmama ja mun lean beassan ráhkadit oahpponeavvuid čalmmehis ohppiide. Maiddái čalmmehis oahppit dárbbašit govaid girjjiineaset ja mun sárgon govaid maid de bohtanahtte nu ahte sáhtii čuovvut ravddaid. Lea hirbmat stuorra hástalus sárgut tevnnegiid maid čalmmeheamit sáhttet fihttet. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Niillas A. Somby váhkariinis, 2003:s (Govva: Svein Lund) ¶
Niillas A. Somby / Sombán Niillas lea riegádan 1948:s ja bajásšaddan boazodoallobearrašis Deanus. Son muitala dás moadde muitalusa iežas skuvlaáiggi birra. Son váccii mánáidskuvlla belohahkii Buolbmát ja belohahkii Deanodaga skuvllas. Muhtin áiggi son lei maiddái Sirpmá skuvllas. Nuoraidskuvlla váccii Kárášjogas, boazodoallosuorggis. ¶
Vuođđoskuvlla maŋŋil son barggai boazodoalus ja moadde jagi meara alde cruise-fatnasiin. De válddii mekanihkaroahpu Övertornios ja Kalixas, barggai industriijas Södertäljes ja Sydvarangeris. 1978´ rájes son lea bargan govvideaddjin, journalistan ja girječállin. ¶
Niillas lea máŋga jagi bargan sámi áššiiguin, ja Álttá-Guovdageainnu riiddus son lei okta nealgudeddjiin Stuoradikki olggobealde. 1982:s son roasmmahuvai bávkalahttima oktavuođas Álttádulvadeami vuostá, váldojuvvui gitta, muhto báhtarii Kanadai, ja orui doppe álgoálbmogiid luhtte moadde jagi. ¶
Niillas A. Somby lea ieš dahje ovttas earáiguin almmuhan 5 girjji: Finnmarksbilder, Mu fearánat gopmiiguin, Jávvásan goahtesajit, Vaikko leš fális fellen ja Skálveáddjá. Son lea ráhkadan 2 filmma (Gáddegánddat ja Soagis sállenii). Son lea maiddái jođihan Sámi Girječálliid Searvvi ja Sámi Dáiddárráđi. ¶
Vuosttaš skuvlabeaivvi doalvvui áhčči mu Buolbmágii čakčat 1956. Fievrun lei duolbmansihkkel. ¶
Mus ii goasge boahtán miige skuvlačehpiid, go oahpaheaddjit šadde álggu rájes jo dego vašálažžan. Muhto ii miige eallimis leat dušše čáhppat ja vielgat. Gávdnojedje maid oahpaheaddjit geaid otnege sáhttá muittašit buriin mielan. Muhto ainge lea dat dovdu ahte skuvla rievidii mu mánnávuođa, ja duvdilii mu eret iežamet eallinvuogis, namalassii boazodoalus. ¶
Lean čállán moadde mánáidgirjji ja eará girjjiid, dieđusge sámegillii. Nu ahte ii skuvla dattege nagodan baldit mu áibbas eret čállimis. Mu doaivva boahtteáiggi Sámi skuvlii lea ahte skuvlii fas boađášii sámi ja álgoálbmot sisdoallu, iige dušše sámegiella nugo dál lea. ¶
Deanodagas fertii beana ja stuorraniibi leat fárus go skuvlii vuolgá, muđui doppe in birgen, in ain jo daid álgojagiid. Beatnaga čatnen telegráfstolpui ja stuorra, boares ruosta niibi lei maid dasa čihkkojuvvon. ¶
Mii oruimet Deanodat vuotnabađas gesiid, go eallu mis lei Johkanjárggas. Min olbmot eai láven johttát dálveorohahkii ovdalgo bures dálvagoahtá, ja nu mun fertejin skuvlla vázzit Deanodagas čavččas gitta skápma álgui. ¶
Eanaš áigge bessen ruovttus orrut. Álggos ledje mu lágidan internáhttii orrut, muhto go váhnemat fuomášedje mo mun doppe šadden gillát, de gal in dárbbašan šat doppe orrut. ¶
Skuvlii, Gárggogeahčái, sihkkelasttiimet Deanodat vuotnabađas guokte kilomehtera mátkki, iešguđet sihkkeliin. Mun fertejin álo leat veahaš mannelis go buohkat earát, go in sáhte joavdat skuvlii ovdalgo skuvlarivgu lea čuojahan gusabiellu, ja nu dáhtton mánáid skuvlalatnjii. ¶
Go earát jávket sisa, de mun skirvehan sihkkeliin ja boares beana vel báttis telegráfstoalppu lusa. Čanastan beatnaga ja viehkalan sisa. Friijabottuin ferten ovddemuš jávkkihit olggos ja stoalppu lusa. Dohko ii duostta oktage go lean muitalan ahte beana lea issoras váralaš. Dalá áiggi mearragáttemánát eai lean oahppásat beatnagii, go mearragátteolbmuin eai lean earágo bussát. Dátge bussát ledje veahá váralaččat ja bahát beatnagiidda, nugo gusatge ledje. ¶
- Badjeáddjá, badjeáddjá, badjeáddjá, huike mánát geat orro internáhtas. Sii bohte boaittobeale vuotnagáttiin nugo Stáhpogiettis, Lávvonjárggas, Gohpis, Gávesluovttas ja nu ain. Deanodaga mánát gal ledje oahppásat, iige mis lean goasge miige riidduid. Mii han leimmet bajásšaddan ovttas. Ja dasa lassin eatnašat sis vel fuolkkitge, dološ Lásse Jussá, Ivvár-ádjá rohki vilbeali maŋisboahttit. Muhto eai siige skuvlašiljus duostan mu bealuštit. ¶
Muhtimin de ledjen beassan luovus skuvllas golmma beaivái, maŋŋá go áhčči lei fitnan jearramen mu luovus go leimmet gárdái ealu bidjamen Skadjajávrris. ¶
Golbma beaivvi šuvihit johtilit friijavuođas. Eadni lea mu lágideamen busse mielde fas Deanodahkii ja skuvlii. Ja dalle gal ferten internáhtas orrut dan botta go eadnige lea gárddástallamis fárus. Go fuomášin ahte busse lea jo bisánan gárddi lusa de gal vihken geaidnobargiid bráhkkai mii lei geaidnoguoras, doppe čáknalin beavdde vuollái ja bidjalin niibeboahkána birra beavdejuolggi mii lea spiikkáriiguin giddejuvvon láhttái ja seaidnái. Ieš vel doalan beavdejuolggis. Eadni ja bussevuoddji viggaba mu gaikut eret doppe, muhto eaba fidne go boagán lea nanus. Bohte earáge albmát viggat mu luovus beavdde vuolde, muhto ii oktage nagodan mu doppe luvvet eret. Lihkus bođii áhčči maid dohko ja eattui go oinnii mo su gándda gaikot ja vanahit. ¶
Busse fertii mu haga vuoddját, inge mun čoavdán boahkána ovdalgo bures lei guovlu fas jaskkodan ja olbmot fas gullojit garru lárpmain njoarosteamen ja beatnagat fas ciellamin. ¶
Moadde beaivve maŋŋá boađán fas skuvlii, ja skuvlarivgu jearrá manne mun in leat leamaš skuvllas. Alejoban duoddaris lei nu mierká ja ledjen láhppon, gielistan. - Vuoi stáhkkár Niillas, leatgo ba oađđitge sáhttán? jearrá son. - Na veaháš stuorra geađggi mieđabealde. Stuorra skuvlla gánddat bajidit jiena: - Son dušše gielista, huiket sii. Skuvlarivgu šikkui sin ja dáhkidii ahte diet almmái ii gal gielis, ja badjeolmmožin ii leat nu álki go dáppe mearragáttis orrut, logai son. ¶
Lea erenoamážit dat stuorámusat geat leat ángirepmosat givssidit ja olgguštit. Muhto go de loahpas siige gerge skuvllas ja mii báziimet stuorámussan, de gal šattai buoret dilli. ¶
Skuvlla jođiheigga guokte vuoraslágan nissonolbmo. "Galgabehtet mánát fitnat munno frøken Anderseniin galledeamen girkogárddis, go stuorrubehtet, letne gilván guokte beazi dan báikái gosa munno galget hávdádit go jápme" , rávvii frøken Bakke manemuš geardde go ledjen dien skuvllas. ¶
Luohkkágovva Deanodaga skuvllas ¶
Dán geasi fas fitnen skuvlaviesus go Hans Ragnar Mathisenis lei govvačájáhus doppe. Dál dat stuorra skuvlaviessu orui nu uhcci, lei dego niehku jurddašit ahte eai goasge sáhte šat mu bágget dán dálus maidge. Dáppe lei maid oainnat bággu boradit. Mielkkis vuššon blomkála (dieppekálla) ja ruovttus vuššon hávrra guolevuodja lei dat lusttuheamos biebmu. ¶
Čájáhusa geahččamen lei dušše okta mu dološ skuvlaskihpáriin. Dál ean dorron, baicce dearvvahattaime, eange goabbáge jienádan maidge das ahte mun su čuggejin peannain čielgái friijabottus sisaboađidettiin. Muittán mo son lei geđgen mu go ledjen beatnaga luhtte telegráfastoalppu luhtte, ja mo son jorggihii doarrut go bleahkkapeanna basttii čielgái. Lihkus frøken Bakke ii oaidnán visot mii dáhpáhuvai ja gájui mu huškkohallamis. ¶
Dálge badjel njealjelot jagi maŋŋá ain orru diet skuvlainternáhttastohpu ilgat mu mielas, vaikko dieđán ahte eai goasge sáhte šat mu bágget dohko. ¶
- Lille Lotte er så ren når hun går til skolen.... lávlut mii lávlundiimmus mas šiega skuvlarivgu lea oahpaheaddjin. Mun dušše njálmmi lihkahattan go earát lávlot, ovtta nuppi lávlaga mas eatnašat mis eat ádde sisdoalus maige. ¶
Lean jo veahá dorggidan go dieđán ahte oahpaheaddji Dybvik ii dáidde leat buorre mielas, go fuomáša ahte in leat lohkanleavssuid bargan. Lean lohkangirjji guođđán ruoktot dainna doaivvuin ahte in dárbbašivčče lohkat go mu vuorru šaddá. ¶
- God dag, barn! Dybvik čeargu dego soahtehearrá midjiide, geat galgat čuožžut njuolga dego soalddáhat iežamet pulttaid guoras. - God dag, lærer! Vástidat mii ovttain árkkesjienain. Ole Magnus, gii čohkká maŋemus ráiddus lanjas biddjo ovddemuš lohkat. Son stáve ja rahčá eaige sus boađe dárogielat sánit nu johtilit maŋŋálagai go galggašedje. - It gon leatge leavssuid hárjehaddan lohkat, čeargu Dybvik. Ole Magnus ii jienát maige, ovdalgo Dybvik dohppe su niskái ja vuortnuha gándda. Dat stuorra dáža áddjá šaddá veahá buoret millii go joavkku čeahpimusat lohket lohkangirjjis. ¶
- Nils! Son lea dieđusge jo oaidnán ahte mus ii leat lohkangirji pultta alde, go lea jo čuožžumen mu pultaguoras. - Oza lohkangirjji ja loga, joatkkát das gosa Britt loahpahii. -Lean vajáldahttán girjji ruoktot, dajan mun hui ujus jienain. - Dalle it beasa skuvlabusse mielde ruoktot otne, fertet vázzit! dadjá son garra jienain. ¶
Odda maid ii máhte nu áktánasat lohkat ja vavddada go viggá stávet girjjis. Mii leat 4. luohkás Buolbmát skuvllas, jahki lea 1958. Viimmat lohkandiibmu nohká ja nu maid skuvlabeaivi. Skuvlabeaivve loahppalávlaga maŋŋá besset dat earát vuolgit, muhto munnje lea garrasit muitaluvvon ahte ferten vuordit skuvlalanjas dassá go skuvlabusse lea dolvon mánáid Fanasgieddái ja doppe jorgalan, ovdalgo sii geat gullet Horbmái ja das vulos besset ruoktot busse mielde. Mii orrut láigodálus vulogeahčen Horpmá, gosa lea sullii 6 kilomehtera skuvllas. ¶
Gulan go Bienne Káre Ánne, skuvlla bassi, boahtá. Son lea áidna skuvlla bargi gii sámegiela hállá earret Helándir Heaikka, gii lea skuvlla reaŋga ja ordnestaddá duon dán, muhto lea nu čeavlái go lea virgeolmmoš ahte ii viša min skuvlačivggáid ii oaidnitge. Ánne gullo bassamen nuppi skuvlalanja das bálddas. Lea jo skábma ja masá jo áibbas seavdnjat. ¶
Lean jo čirron veháš go lean jurddašan ahte ferten skuvlalanjas oađđit ija, go Gáldogura meattá in vuolgge gal okto seavdnjadin. Lean gullan ahte doppe lávejit gopmit oidnot. Unna čáhppes njuoratmánná boahtá bárggu viega. Viehká guovdo Deanu ovdalgo jávká. Ja sus galgá leat dakkár ilgadis jietna mii manná čađa sielu ja dávttiid. Ja dalle gal lea buoret idjadit skuvlalanjas, vaikko skuvllas ge lohket muhtimin gopmohaddat duiskalačča, gii skuvlla sevdnjesloktii lea harcen iežas. In leat ovttasge gullan ahte dát duiskalaš gopmi livččii oidnon eará sajis go dán sevdnjeslovttas, ja doaivvun ahte ii njieja doppe vulos ihkku. ¶
Lean čiegas velohaddamen láhttis skuvlalávka oaivve vuolde go Bienne Káre Ánne boahtá sisa. - Maid Niillasges leat bargan go deike leat biddjon fángan? jearrala son. - Lohkangirjji vajáldahttán ruoktot. In mun viša muitalit ahte iešdáhtos lean guođđán girjji amas in dárbbaš lohkat das. - Ferten leat dáppe dasságo skuvlabusse lea mannan, dajan ja ribahan čirrot. ¶
Ánne viggá jeđđet, muhto mun lean ballán, doarggistan ja čierun. Ánne bassá lanja láhttiid, bassá távvala ja geargá menddo johtilit mu mielas. ¶
Olles skuvlla lea jo jaskkodan go gulan muhtima boahtimen lossa lávkkiiguin. Leagoson dat duiskalaš soalddát gii lea vázzimen, doarggistan go dát lahkana skuvlalanja uvssa, ja doaivvun ahte dát vázzá meattá. Váibmu bisána go skuvlalanja uksa rahpasa, in lean áigon geahččat ja oaidnit dán gopmi, muhto ferten geahčastit go Dybvik uksagaskkas čerge. - Dál de oaččut šlárva vázzilit ruoktot, dál lea skuvlabusse mannan, čeargu son. Ii goasge ovdal iige maŋŋá leat leamaš vuogas oaidnit dán bahás stuorra skuvlaalbmá, muhto dalle gal lei aŋkke vuohkasut oaidnit Dybvika go dan harcejuvvon duiskalaš gopmi. ¶
Mun in lihkas gosage go in áiggo vuolgit vázzit ruoktot Gáldogura gopmiin deaivvadit. Dybvik viggá čeargut ahte mun galggan olggos skuvlalanjas, muhto ferte loahpas boahtit ja geassit mu olggos, go lean gieđaid bidjan čalmmiid ovdii ja beljiid gidden. - Bargos maid áigu, in vázzil gal, jurddašan. ¶
Šiljus fuomášan ahte skuvlabusse ii leat vel vuoddján, muhto buohkat earát gal leat jo čohkkámen busses, eatnašat deaddimen busse glásaid vuostá njuniid go gehččet go mun bázán vázzit. ¶
Go Dybvik luoitá mu skuvlašiljui de mun čuoččun áibbas jaska. - Dán vuoro oaččut mannat busse mielde, muhto jos oktii vel guođát girjji ruoktot, de gal fertet vázzit, čeargu Dybvik ja hoigada mu busse guvllui. ¶
Bussevuoddji Dikkanen lea movttegis nuorra almmái, gii láve buot mánáiguin háleštit, garrudastá Dybvika ala go rohtte busse uvssa gitta moalke spahkain. - Dieinna albmáin ferte olmmoš leat várrugas, rávve son mu, go váccán bussii. ¶
- Fly lille fugl med blå vinger som du har , lávlot nieiddat go skuvlabusse vuodjá Gáldogura meattá. ¶
Nuoraidskuvlla agis bessen Kárášjohkii boazodoallosuorgái, doppe lei Bjørn Aarseth hutkan álggahit várreskuvlla geasi áigge midjiide badjemánáide. ¶
Lei hui vuogas boahtit Kárášjohkii nuppiid badjemánáid lusa, dáppe in dárbbašan doarrut ja cielahuvvot ja doaruhuvvot go ledjen badjeolbmuid mánná, nugo eará skuvllain. Midjiide badjemánáide heivii hui bures ahte geassit fitnat moadde vahkku várreskuvllas, ja nu dinet čakčii mearkunáigái veaháš friijavuođa. ¶
Eadni cokkai várrebiergasiid dievva seahka ovdalgo vulgen busse mielde várreskuvlii Kárášjohkii. Moadde beaivve leimmet márkanis internáhtas, gos midjiide luike koarkastøvveliid, plastihkkakohpaid, vuodjaskáhpuid, oađđenseahkaid ja tealttáid. ¶
Aarsehtta ieš oahpahii min geavahit kártta ja kompassa, iige suhtadan earágo ovttain gánddain, gii gal njuikii lásaráigge olggos ja nu jávkkai. ¶
Guorbmebiilla mielde Máhkarávjonuori rádjái gos de vázzileimmet duoddara mielde lulás.Váccidettiin oahpahedje midjiide iešguđet šattuid birra, ja erenoamážit maid boazu borrá. Dát lei áibbas earálagan vásáhus go dat skuvlla man čađa mun ledjen rahčan ja birgen dassážii. Sihke kárta ja kompássa lei dávjá anus sihke váccidettiin ja maid dávjá smávva gilvvuin maid oahpaheaddjit lágidedje. ¶
Ánjaras Ánde lei mis váldooahpaheaddjin, son oahpahii min misiid njuovvat, biergguid lahpat ja ollu eará. Muhtin gánddat geat ledje Ándii hui oahppásat vigge veaháš bilkidit su, muhto Ánde ii beroštan gal das maige, muhto baicce hui gierdilit bagadii mo lávu ja bealljegoađi galggai cegget ja ollu eará. ¶
Čohkkiimet ealuid, bijaimet gárdái, njoarosteimmet, mearkkuimet ja njuovaimet. Lei hui suohtas oahpes bargguid bargat ja oahpásmuvvat nuppi guovllu badjeolbmuiguin. Dát vásáhusat leat munnje olles eallimii leamaš illun ja riggodahkan, go oahpásmuvven maid fulkkiiguin geaid in dovdan ja diehtán ahte ledje fuolkkit. Nuorra bárra Kirste Biret ja Lárin, guktot dál rohkit go goappašagat duššaiga maŋŋá goappat skohterlihkuhisvuođain. Lárin rohkki hui nuorran álgo skohteriin mat bohte guđalotlogu loahpageahčen ja Kirste Biret fas dá gieskat vuoras olmmožin. ¶
Kirste Biret lei mis koahkkan, bealljegoađis málestii midjide, songe álo oahpahii min iežas bargguid sihke málestit ja goađis láibut ruitogáhku. Lárin lei siidaisit ja muitalattai ealu ja guovlluid birra, dát guovttos leigga hui liekkusis nuorra olbmot, geat divššuiga min buoremus lági mielde. ¶
Hávgaluovttas galggaimet sáimmain oahppat bivdit. Muhtimat mis gal máhtte dán, muhto moai Jovnna Ivváriin ean goabbáge lean suhppon sáimma ovdal, ja gárttaime ovttas bivdit, go oruime seamma tealttás. ¶
Lei jo čavčča beallái geasi ja sevdnjes ijat juo álgán. Aarsehtta galgá vuordit gáttis dan botta go moai suhppo sáimmaid. Iige son beasa fatnasa haga tealtasiidii (leirii) muđuigo ferte vázzit moadde kilomehtera birra luovtta ja gállit Rávttošjoga rastá. Moai Jovnna Ivváriin soraheimme ovtta sáimma ja ádjáneimme hui guhká fidnet dan njuolga, nu ahte munno almmái dolkkai vuordit, ja gullo bajideamen jiena doppe gos lea munno vuordimen. Ean fidnen sáimma njuolgat ovdalgo lei jo áibbas sevdnjodan, ja munno albmás lei jo nu bastelis jietna doppe gáttis ahte ean oskkildan suhkat su viežžamen. Fertiime vel vuordit dasságo jaskkoda ja vázzá birra luovtta tealttáid lusa ja čákŋá nohkkat ovdalgo duosttaime suhkat gáddái ja njáhkat nohkkat. ¶
Árrat iđit ovdalgo oktage eará lihkai finaime oahppamen sáimmaid ja doppe aitto lei stuorra hávga, ean goabbáge lean guollebivdit, muhto nagodeimme hávgga goddit ja gálgat. Eange máššan, muhto ribaheimme hilbošit vel Aarsehtain maŋŋágo Lemet árvalii ahte galggašii henget dan stuorra hávgga olggobeallái Aarsehta tealtauvssa, nu ahte son doarosta dainna boalče oivviin dan njuoska njuovo hávgii go iđđedis beahká olggos tealttás. Ieža leat hui gergosat viehkalit báhtui go min almmái aitto doarosta oivviin hávgga ahte olles hávgacaggi gahččá. Eat dárbbašan báhtarit, go Aarsehtta dušše boagustii man skealmmat gánddat sáhttet leat. ¶
Várreskuvllas ledje ollugat geat bagadalle min, muittán erenoamažit Ánjaras Máhte gii lei hui smáđahkes ja ángir minguin servvoštallat. ¶
Ii lean dušše bohccuid, bealljegođiid ja biergguid birra sáhka, muhto hui ollu das mo luonddu galgá várjalit ja gáhttet, numo mat ahte ii galgga liiggás ollu skirriid gaikut go lea gáfestaddamen. ¶
Guokte geasi lei dát várreskuvlla, ja buohkat geaiguin lean háleštan, geat ledje dán várreskuvllas, leat hui duhtavaččat ja buorre muittuiguin dán somás áiggis, ahte giitu sidjiide geat dán lágidedje! ¶
Ovttas earáiguin geat rahče Alttá-Guovdageainnu dulvadeami vuostá, gudnejahttojuvvui Niillas Sámedikkis 2003:s. ¶
(Govva: Seija Guttorm) ¶
Eará artihkkalat girjjis Sámi skuvlahistorjá 1 ¶
Åarjelh-saemien gielesne På norsk In English ¶
Artihkkal girjjis Sámi skuvlahistorjá 1 . Davvi Girji 2005. ¶
Albert Jåma, Tronesas Njåamesje-vuomis, 2003. (Govva: Svein Lund) ¶
Albert Jåma lea riegádan jagi 1946 ja bajásšaddan boazodoalu birrasis. Dálvet orui bearaš riddoguovlluin Njåamesjevuomis, ja geasset badjelis váriin davágeahčen Davvi- Trøndelága. Odne bargá son boazodoallin dán guovllus. Dás muitala son iežas skuvlavázzima birra ja eallima birra go reagastii gaskkal skuvlla ja boazodoalu. ¶
Albert áhčči, Anselm Jåma lei áŋgiris bealušteaddji lullisámi skuvlaáššis. Son lei moanat jagiid lullisámi skuvlakomitea jođiheaddji. Rahčama ovddas sámi skuvlla ja eará sámi áššiid barggu ovddas, oaččui son jagi 1968:s geigejuvvot Gonagasa golli. Skuvlakomitea ásahuvvui juo jagi 1902:s, muhto heaittihuvvui 1947:s go eiseválddit lohpidedje ahte galgá huksejuvvot internáhttaskuvla lullisápmelaččaide. Muhto go čájehuvvui ahte gaskaboddosaš skuvla mii álggahuvvui Aarbortes 1951:s ii lean dat man ovddas lullisápmelaččat ledje rahčan, de komitea álggahuvvui ođđasit 1953:s. Ledje eanaš Trøndelága ja Hedemárkku sápmelaččat geat oassálaste dán komiteas. Eanaš sápmelaččat Aarbortes ja Vaapstes balle ahte ođđa skuvlla ásaheapmi Tøndeláhkii mielddisbuktá ahte sii masset dan fálaldaga mii sis dál lei Aarbortes.Válddii guhkes áiggi ovdal skuvlakomitea barggus bohte bohtosat. Easkka 1968:s álggahuvvui sámeskuvla Snåasii. ¶
Alberta 4 jagi boarrasit viellja váccii vuosttaš skuvlajagiid boares sámemiššovnna skuvllas Havikas. Ieš gal Albert beasai vázzit buot skuvlajagiid sámeskuvllas Aarbortes jagiid 1953- 1960. Go son álggii, de lei juo skuvla goalmmát jagi doaimmas. ¶
- Lei gal oalle gaskaboddosaš skuvla masa bođiimet Aarbortes. Dan ledje duiskkalaččat huksen nuppi máilmmisoađi vuolde offiseraide orrundállun. Maŋŋil soađi geavahuvvui dát visti hoteallan. Skuvla láigohii dán visttii skuvlajagi, muhto geasset lei dát visti hoteallan. Hotealla eaiggát orui skuvllas ja geahčai bearrái iežas hotealladávviriid vuosttaš golbma- njealje jagi. ¶
- Mun máhtten sámegiela ja dárogiela buori muddui go álgen skuvlii. Mus eai lean váttisvuođat ipmirdit. Eará mánáin lei vearrát. Ledje oalle máŋgasa geat máhtte unnán dárogiela. Ii oktage oahpaheddjiin máhttán sámegiela, earret Ella Holm Bull. Son barggai doppe oanehaš go lei aitto geargan oahpaheaddjeoahpus, ja lei oahpaheaddjin smávvaskuvlla dásis 1. ja 2 luohkás, muhto mus gal ii lean goasse. Mus ii lean goasse sámegielat oahpaheaddji. Dan gal váillahin. Mii jearaimet guhtet guoibmáseamet ahte manin mii vázzit sámi skuvllas go eat oaččo oahppat sámegiela. Ii vel de ge go šattai lohpi oahpahit sámegillii, rievdan mihkkege Aarbortes. Muittán ahte logaimet Margarethe Wiig:a sámi ABC, dárogillii. ¶
Čađat go vázzen sámeskuvlla lei mis dálueamit, gii máhtii sámegiela. Álggos lei Maja Staven (Lifjell) gitta vácciimet njealját luohká. Dan maŋŋil lei Sofie Kappfjell. Ledje maid eará internáhttabargit geat hupme sámegiela, earret eará Skjolvor Joma. Åsta Larsen barggai maid doppe oanehit áiggi. ¶
Eanas oahppit bohte boazodoallobearrašiin, ja skuvlajahki lei heivehuvvon boazodollui. Dát lei dehálaš vai mii eat masse oktavuođa iežamet máttuiguin. Golbma vuosttaš jagi vácciimet dušše ovddabealde juovllaid, sullii 16 vahkku, guhtta beaivvi vahkkus. Stuoraskuvllas vácciimet giđđat, sullii 22 vahkku. Ná ledje mis unnit diimmut go giliskuvllas Aarbortes, ja muittán ahte gilimánát gáđaštedje min go mis lei nu ollu friddja. ¶
Vaikko skuvllas váillui sámi giella ja sisdoallu, de Albertas leat ollu buorit sánit skuvlla birra gos son váccii: ¶
- Skuvla attii oktavuođadovddu. Mii šattaimet váldit ovddasvástádusa guhtet guoibmáseamet ja ovdánahttiimet solidaritehta. ¶
Fágalaččat ja birrasa dáfus lei dát buorre skuvla. Soames háve ledje mis máhttogilvvohallamat Aarborte skuvllaid gaskkas, ja dávjjimusat lei sámeskuvla mii vuittii. Maiddái čuoigan- ja čierastanláhtuin vuittiimet mii dávjá. ¶
Mu eadni lei mielde skuvlla bearráigeahččoráđis, áidna nissonolmmožiin. Ii sáhte leamaš álki dan áiggi, go ráđis ledje aivve dievddut geat ledje alla virggiin nu go suohkanbáhppa ja guovlludoavttir. Sii eai várra liikon go okta nissonolmmoš geas ii lean alla oahppu ja ámmát galggai ovddidit iežas oaiviliid. ¶
Čuoiganbeaivi, dollagáttis, sullii 1960, Albert Jåma gurutbealde. ¶
(Govva: Grete Austad) ¶
50- ja 60-logu jagit ledje garra ja árpmuhis jagit giliin. Dálumánát hárde ja givssidedje badjemánáid, gohčodedje min "finnungene". Oallut sámi mánát , soaitimis eanas oassi sis geat vázze giliskuvllain šadde iežaset duogáža biehttalit vai oba cevzet ge. In jáhke mii leimmet nagodit seailluhit iežamet identitehta jus mis ii livčče leamaš sámeskuvla. Háliidan dadjat nu nannosit go ahte jus mun livččen galgan vázzit giliskuvllas Aarbortes, de livččen jallon. Oaivvildan ahte oallugat sis geat vázze giliskuvllas, go geahččá sápmelačča čalmmiiguin, ledje billohuvvan birrasii. Sii ledje massán sámi jurddašanmálle, eai šat jurddaš oktavuođa, muhto dušše juohkehaš iežas birra. Sámi jurddašanmálles gullá eanan buohkaide, ii leat dušše du dahje mu, muhto min ja min soga. Lea dállodoalli jurddašanmálle ahte galgá leat priváhta oamastanriekti guovlluide. Ii lean dohkálaš ahte sápmelaš jurddašii nie dan áiggi. ¶
Maŋŋil sámiskuvlla ledje oallugat geat jotke vázzit joatkkaskuvlla Aarbortes. Muhto Albert lei vuos jagi ruovttus boazodoalus mielde ovdal go fas manai Aarbortii vázzit joatkkaskuvlla 1961- 62 dálvvi. Maŋŋil vel ovtta jagi ruovttus ja váris, vulggii son Raavrhvijkii stáhta reálaskuvlii guovtti jahkái, ja de barggai boazodoalus vihtta jagi ovdal váccii eanet skuvlla. ¶
1968:s álggahuvvui Stáhta boazodoalloskuvla Borkenessii Harstad lahka, ja Albert beasai dohko álgit oahppin. Livččii gal dieđusge galgan álgit čakčat dalle go dat earát, muhto dalle lei nu ollu bargu boazodoalus ahte ii sáhttán vuolgit skuvlii. ¶
- Ožžon friddja leat ruovttus miehtá čavčča, ja ledjen meahcis čađat. Mun álgen de ođđajagimánus, dainna dieđuin ahte šattan bargat garrasit vai jovssan daid earáid. ¶
Áidna mat fágain ledje ođđasat, ledje geologiija, eananoahppa ja šibitfága. Das lei suoidnebuvttadeami ja gusa birra, dábálaš eanandoalloskuvlla fágat. Muhto dáidda fágaide ii biddjon beare stuora deaddu. Girjedoallu lei ođđa fága eatnasiidda, muhto mus lei dát fága leamaš reálaskuvllas, ja dan sivas lei álki duohpat maid dat earát ledje oahppan. Eará fágat ledje oahpes áššit. ¶
Ledje measta dušše bártnit dán luohkás, dušše okta nieida. Oahppit ledje eret sihke lullisámi guovllus ja Romssas ja Finnmárkkus. Lei buorre oktavuohta gaskkal lulli- ja davvisámiid. ¶
Dát oktavuohta dáhpáhuvai álo dárogillii, go eat gulahallan min sámegielaiguin. Davvisámegielat oahppit máhtte bures dárogiela, muittán dušše ovtta geas ledje veahá váttisvuođat dárogielain. ¶
Boazodoalloskuvla lei dáža eanandoallogilis ja lei sajistuvvon gilvvagárdeskuvlla vuolábeallai. Dát fal mielddisbuvttii veahá kulturváttisvuođaid? ¶
- Ledje vissa leamaš veahá váttisvuođat čakčat, ovdal go mun álgen, sihke skuvllas ja gilis. Boazodoalloskuvllas ledje eanaš veahá boarrasit oahppit, go dákkár fálaladat ii lean ovdal leamaš. Ledje gal veahá festemat, ja rektor, gii aiddonassii lei gilvvagárdeskuvlla rektor, várra balai mis veahá. Boazodoalloskuvlla stivrra ovdaolmmoš, Anders Oskal šattai boahtit skuvlii ráđđádallat. Muhto leimmet gal bivnnuhat gili nieiddaid gaskkas. Sii goit eai ballan mis. Mu mielas lei somas gilibiras. ¶
- Álggahit boazodoalloskuvlla guoros gieđaid ii lean várra nu álki, dis eai lean várra oahppogirjjit? ¶
- Váldogirji lei "Rein og reindrift" (Boazu ja boazodoallu) man Sven Skjenneberg lea čállán, son lei dutki "Statens reinforsøk":as Lodegis. Ovdal Eanandoallodepartemeanta dohkkehii boazodoalloskuvlla, de lei gáibádussan ahte skuvllas lea eanandoallofága. Nu ahte mis lei plánas muhtin proseanta eanandoallofága. Muhto soames fáttáid beasaimet lonuhit. Earret eará lonuheimmet mii eret traktuvrra skohteriin. Skuvla osttii ovtta boares Varg- skohtera maid beasaimet divodit, ja maid ovtta ođđa "Ockelbo" mainna beasaimet vuojašit. ¶
Maŋŋil boazodoalloskuvlla manai Albert fas ruovttoluotta boazodollui. Sus lei gal miella vázzit eanet skuvlla, muhto ii astan. ¶
- Fertejin leat meahcis. Mu viellja náitalii árrat ja fárrii olggos, ja de báhcen akto váhnemiiguin. Muhtin jagiid maŋŋil oaččui mu bearaš veahki. Anti- vieljažat fárrejedje deike Kárášjogas ja álge dáppe boazodollui mu bearrašiin ovttas. Nu šattai munnje buoret astu eanet skuvllaid vázzit, ja de vázzen Oslos giellaskuvllas jagi gymnása. Dan maŋŋil ohcen beassat journalistaskuvlii. Oidnen dárbbu geahččat lagabui buot boastuvuođaid maid sápmelaččat šadde gierdat. Muhto in beassan dasa sisa. Ledjen bidjan oahpaheaddjeoahpu Álttás nubbin sávaldahkan, ja bessen dohko sisa. Fas ožžon virgelobi álgit maŋŋil go dat earát. Álggos fertii dieđusge geargat njuovvamiiguin. Golle guokte jagi gos ledje ollu virgelobit, go fertejin dávjá ruoktot čohkkenáiggiid ja njuovvanáiggiid. Dán áiggis lei juo sámegielat ossodat Álttás, muhto dát lei dušše sidjiide geat hupme davvisámegiela. Ieš Fertejin vázzit dárogielat ossodagas, in ge ožžon veahášge sámegielat sisdoalu dan áiggis go vázzen oahpaheaddjeoahpu. Dan bottá go orron Álttás, de válden davvisámegielat álgooahpu friddjaáiggis, ja mus lei Håkon Henriksen oahpaheaddjin. Maŋimus jagi vázzen Troandimis, vai oatnu mátki ruoktot. ¶
Maŋŋil oahpaheaddjeoahpu mannen fas ruovttoluotta boazodollui muhtin jagiid ovdal álgen oahpaheaddjin Snåaseii. Ii lean gal astu oahpaheaddjin bargat, muhto go vurje, de bargen moadde jagi Snåase sámeskuvllas. Doppe ledje dalle oahppit geain lei sámegiella vuosttašgiellan, muhto vuosttašgielaoahpaheaddji lei heaitán barggus, ja mun álgen su sadjái. ¶
- Seammás go bargen oahpaheaddjin, lei mus ovddasvástádus jođihit boazodoalu. Dan geažil dárbbašin mun virgelobisoabadusa skuvllajođiheddjiiguin, nu ahte sáhtán leat mielde boazobargguin go dohko gárte beare ollu barggut ja muđui go lei dárbu. ¶
- Don muitalat ahte leat leamaš lullisámegiela oahpaheaddjin, muhto ii dus fal lean sámegiella skuvllas. Goas leat duođas oahppan lohkat ja čállit iežat eatnigiela? ¶
- Skuvllain maid lean vázzán, in leat ožžon veaháge lullisámegieloahpu. Rávis olmmožiin serven soames kurssaide Snåases maid sámeskuvlla rektor Ella Holm Bull lágidii. Maŋŋil lohken lullisámegiela jahkebeali lohkanbaji Snåases mii lei Lievenge allaskuvlla vuolde, ja fas moanat jagiid maŋŋil vázzen dan nuppi jahkebeali lohkanbaji Aarbortes. Dán lágidii Nesna allaskuvla. ¶
Sihke iežas vásáhusa mielde ja maid maŋŋil lea oaidnán boazodoallooahpus, de lea Albert Jåma veahá eahpádusas. ¶
- Boazodoallooahpahusas orrot oahpaheame heivehit boazodoalu stuoraservodahkii. Dat ii leat hábmejuvvon sámi boazodoalu beroštumiid mielde, muhto stivrejuvvon beroštumiin mat bohtet olggobealde. Sáhttá dan sivas jearrat lea go dát oahppu ávkin boazodolliide, vai dušše okta geaidnu oahpahit boazodoallonuoraid eret sámi boazodoalus ja dan boazodollui maid servodat mas eai leat sápmelaččat, háliida. ¶
(Govva: Josef Halse) ¶
Eará čállosat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 1 . Davvi Girji 2005. ¶
Dalle go Hans Lindkjølen lei Sámi álbmotallaskuvlla rektorin, son lei nu dávjá go vejolaš meahcis ovttas badjeolbmuiguin. Dá son lea lávus ovttas Máret Kemiin. (Hans Lindkjølen lea luoikan gova.) ¶
Hans Lindkjølen lea riegádan Eidskogas Hedmárkkus 1923:s. Sus lea davviriikkaid gielaid váldofága, etnologiija, pedagogihkka ja kristtalašvuođaoahppu. Son lea bargan Sámi álbmotallaskuvlla oahpaheddjin ja rektorin Kárášjogas, Romssa sámeskuvlla rektorin, ja vuođđoskuvlla oahpaheddjin, neavvun ja rektorin Drammenis. Go sus lei virgelohpi skuvllas, de dutkkai stáhtastipeanddain boarrásut girjjálašvuođa Davvekálohta ja dán guovllu olbmuid birra. Lindkjølen lea almmuhan ollu artihkkaliid ja 15 girjji, eatnašat dain leat sámi dilálašvuođaid birra. Daid gaskkas leat biografiijat sámi kultuvrra máŋgga ovdamanni birra ja golbma sámiid girjjálašvuođa girjji doložis dálážii: Nordisk saga (Davviriikkalaš sága), Nordkalotten (Davvikalohtta) ja Urfolk i Nord (Eamiálbmogat Davvin). ¶
Ovdal álbmotskuvlla áiggi sullii 1740:s doaimmahii girku buot oahpahusa olles Norggas. Easka 1790:s bođii gohččun ahte gililávdegottit galget hálddašit skuvla- ja gefiidfuolahusdoaimma. ¶
Álgo skuvlaoahpahusfálaldagat álbmoga várás álggahuvvojedje Davvi-Møres ja Romsdalas. Lei álbmotčuvgehusa álggaheaddji, Thomas von Westen, Romsdala Veøya báhppa, gii fidnii guhtta eará boaittobeale guovlluid báhpaid lágidišgoahtit oahpahusa. Sii čálle Københámmanii gonagassii ja muitaledje álbmoga diehtemeahttunvuođa birra. Gonagas vástidii reivii positiivvalaččat, ja nu gohčoduvvon Syvstjerneprestene (Čiežanástebáhpat) ledje lohkanoahpahusa álggaheaddjit. Ulbmil lei ahte olbmot ieža galge máhttit lohkat Biibala, katekismusa ja eará ipmilbalolaš girjjiid. ¶
1769:s sáddii gonagas gohččuma ahte mánát galge konfirmerejuvvot 14-15-jahkásažžan ja maŋimusat 19-jahkásažžan. Jos galge konfirmerejuvvot, de fertejedje máhttit lohkat girjji. Dan eai lean gal buot geafes váhnemiid mánát oahppan. Dás de badjána lihkohis eallinvuorbi. Nu garra mearrádusat ledje ahte nuoraid bidje giddagassii dassážii go ledje oahppan lohkat. ¶
Sii geat nagodedje báhtarit, masse sosiálalaš árvvu. Verremus lei ahte sii eai beassan náitalit. Oalle máŋgasat báhtaredje meahccái ja galbmojedje jámas. Dát dáhpáhuvai erenoamážit doaivvuhisvuođas go eai beassan náitalit, go nieiddat fuomášedje ahte ledje mánáláhkai. ¶
Jos skuvladilálašvuohta lei váttis Mátta-Norggas, de lei dat ollu váddásat Davvi-Norggas. Dáppe ledje golbma álbmoga guđesge sierra giella ja sierra kultuvra; dážat, sámit ja kveanat. Lea oalle vissis ahte sápmelaččat juo ovdal reformašuvnna sihke Ruošša, ja maiddái Ruoŧa/Suoma ja Norgga bealde ledje oahpásmuvvan kristtalašvuhtii, muhto váilevaš čállingiela geažil lei dat unnán cieggan, ja dan lei noaidevuohta mealgadii báidnán. ¶
Ledje kristtalaš miššonearat geat álggos ráhkadedje čállingiela, sihke sámiide ja eará álbmogiiddage. Sámegiela geavaheapmi oahpahusas ja sárdnideamis, bohciidahtii Norggas kulturpolitihkalaš riiddu, ja mii ain lagabui 300 jagi lea jámma riiddu bohciidahttán. Sámi girko- ja skuvlahistorjá leat guokte beali seamma áššis. Lei namalassii girku mii badjelasas válddii lágidit oahpahusa Sámis. Danin lei báhpaid ja miššonearaid bargun ráhkadit maiddái čállingiela ja almmuhit girjjiid sámegillii. Lutheralaš girku gáibádus ahte olbmot galge oahppat Ipmila sáni maiddái iežaset gillii, dagahii ahte miššonearat juo 1600-logus geahččaledje dahkat sámegiela čállingiellan, ja muhtun girjjiid maiddái almmuhedje1416 Dalle juo dien áigge geahččaledje oažžut Norgga beale sámiid vázzit skuvlla. 1714:s vuođđudii gonagas Fredrik IV Miššonkollegia Københámmanii, ja álggahii vuolggahusbarggu Finnmárkku sámiid gaskkas. Dát álggahuvvui Thomas von Westena jođihemiin. 1716:s son vuođđudii "Seminarium Skolasticum" Troandimii, ja dát šattai skuvllabarggu guovddážin sámiid gaskkas. Thomas von Westen mátkkoštii máŋgii sámi guovlluide skuvllaid álggahit ja girkuid hukset. Son barggai háhkat sámiide Áppesa ja eará oahppogirjjiid sámegillii. Su mielbargit jorgaledje máŋga girjji ja osiid Biibalis, muhto dušše Luthera Uhca Katekismus deaddiluvvui 1728:s sámi/dáru duppalteavsttain. Bisma Peder Krogh vuostálasttii oppa áigge Thomas von Westena oainnu ahte sápmelaččat galge oažžut oahpahusa eatnigillii. ¶
1723:s lohkagođii Knud Leem sámegiela ja 1725:s sáddii Thomas von Westen su Porsáŋgui ja Lágesvutnii miššonearan. 1728:s Leem nammaduvvui suohkanbáhppan Áltái-Dálbmeluktii. Miššonbarggu álggu rájes juo Leem háliidii oahppat sámegiela ja sámi jurddašanvuogi. Son geavahii sámi gárvvuid ja hálai olbmuide iežaset eatnigillii. ¶
Go von Westen jámii 1727:s, de bággii bisma Krogh dahkat mearrádusa ahte buot sámemánát galgá oahpahuvvot dáro-/dánskkagillii, nu ahte sii sáhtte geavahit dárogiela girjjiid ja oassádallat ipmilbálvalusas ovttas dážaiguin. Seminarium Skolasticum heaittihuvvui, ja miššonearaid gevrejedje oahpahit sámiid dárogillii. Eai buohkat jeagadan dán gohččuma, ja barge ain von Westena vuoiŋŋas. ¶
Go 1739:s láhkavuođustedje skuvlavázzima buohkaide Norgga boaittobeale guovlluin, de dát gustui maiddái sápmelaččaide, geat lága mielde ožžo seamma vuoigatvuođa ja geatnegasvuođa skuvlavázzimii nugo earátge. Vuosttažettiin dát guoskkai konfirmašuvdnaskuvllaide. Gielalaš ja eará kultuvrralaš eavttut leat dattetge sámiide unnitlohkun dahkan váttisin ávkkástallat skuvlavázzima seammaláhkai go eanetlogu álbmot. Ođđa bismmat oidne váttisvuođa, ja 1752:s vuođđuduvvui "Seminarium Lapponicum" Troandimii. Dat galggai oahpahit sámegielat miššonearaid ja jorgalit girjjiid sámegillii. Professortihtteliin nammaduvvui Leem seminára jođiheaddjin. Son bisui dán barggus gitta jápminbeaivái 1774:s. ¶
1748:s almmuhii Leem sámegiela giellaoahpu ja 1756:s dánskka-sámegiela sátnegirjji: (Sámi sátnegirji Porsáŋgguvuona boazosámiid dialeavtta mielde). 1767:s son almmuhii Luthera Uhca Katekismusa ja Áppesa sámegillii. Go Leem jámii 1774:s, lei son measta gárvvistan guokte sátnegirjji. Vuosttaš girji lei sámegielas dánskkagillii ja latiinnagillii, nubbi girji lei dánskkagielas ja latiinnagielas sámegillii. Girjjiid gárvvistii Várjjaga miššoneara, Gerhard Sandberg, ja dat almmustuvve 1781:s. Leem adnojuvvo davvisámegiela čállingiela vuođđudeaddjin. ¶
Dán áigodagas bohte guokte ođđa bismma Troanddimii. Sii garrasit vuostálaste sámegiela ja heaittihedje seminára 1774:s. Seamma jagi go seminára heaittihuvvui, de bođii Olav Josephsen Hjort Guovdageidnui suohkanbáhppan. Oahpahusa ovddasvástideaddjin iežas searvegotti sámiide, oaččui son girku njunnošiin gohččuma ahte galggai buot prentejuvvon sámegiela girjjálašvuođa váldit ruovttoluotta. Son ii seastán ovttage ja ribadii buot sámegiela girjjiid maid gávnnai. Olbmot gohčodedje su buddestatnamain Garra-Jorta. ¶
Jos sámiid lohkangelbbolašvuohta lei headju ovddežis, de dat ii buorránan dán maŋŋá. Miššonearat ja báhpat váidaledje heađi ja bivde lobi geavahišgoahtit fas sámegiela čuvgehusbarggus. Nuorta-Finnmárkkus lei P. V. Deinboll báhppan ja proavasin 1816:s. Son barggai Thomas von Westena vuoiŋŋas ja mátkkoštii miehtá viiddis guovllustis álggahit skuvllaid. Muhto giellaváttisvuođat ledje oppaáigge heahtin. 1826:s duohtanválde heahtečurvosiid. Dalle álggahuvvui vuosttaš almmolaš oahpaheaiskuvla Norggas Runáššis (Trondenesa). Dat galggai erenoamážit bargat oahpahit sámiid ja earáid geat háliidedje bargat davvin sámeguovlluin. ¶
Go Suoma-Gárjila álbmot mátta-nuortan báhkkegohte davás, de laskkai sámiid lohku sakka Finnmárkkus áigodagas 1567-1865, J. A. Friisa dieđuid mielde. Ruoŧas, Suomas ja Ruoššas geahppánii sápmelaččaid lohku seamma áigodagas. 1700-logu álggus lei Suoma ja Ruošša gaskasaš soahti giksin. Suopmelaš álbmot lei dalle nu gefon ahte sii measta buohkat geat sáhtte beahkit ja vázzit, báhtaredje Finnmárkui dahje Davvi-Ruŧŧii. ¶
Oktogávperiekti mii Bergena gávpejasain lei ovdavuoigatvuođaid bokte maid sii ledje ožžon dánskalaš ráđđehusas, geahpedii garrasit dáža álbmoga Finnmárkkus. 1845:s ledje álbmotlohkama oktavuođas measta beali eanet sápmelaččat ja kveanat go dážat Finnmárkkus. Eatnašiid beaivválašgiella lei sámegiella ja suomagiella. Sámemánáin ledje danin stuorra váttisvuođat áddet oahpahusa mii lei dárogillii. ¶
N.V. Stockfleth áŋgirušai nannet sámegiela, muhto báhppan son lei hui garas, ja Guovdageainstuimmiid maŋŋil son lei daid gaskkas geat gáibidedje garra ráŋggáštusaid. ¶
1825:s mátkkoštii Nils Vibe Stockfleth iežas suohkaniin Várggáin, Čáhcesullos, Unjárggas, Davvesiiddas ja vuollásaš suohkaniin Deanus ja Gilevuonas. Son doalai ipmilbálvalusaid ja gallestalai ruovttuid oahpásmuvvan dihtii mánáid lohkangelbbolašvuhtii. Farga fuomášii ahte máŋga ollesolbmo heajos oahpahusa ja girku váilevaš bálvalusaid geažil eai lean konfirmerejuvvon. Son gávnnahii ahte vaikko sápmelaččat ledje kristtalaččat namas, de geavatlaččat sii ledje bealle báhkinat diidaoskkuset geažil. Son johtilit áddii ahte jos son galggai lihkostuvvat dáiguin olbmuiguin, de fertii oahppat sihke sin giela ja sin eallinvuogi. Stuorra áŋgirvuođain son lohkagođii giela, ja golmmajageáigodagas 1836´ rájes son almmuhii Áppesa ja lohkangirjji, Luthera Uhca Katekismusa, biibalhistorjjá oktan oaneduvvon viđain Movssesgirjjiin ja dasa lassin muhtun sálbma- ja rohkosgirjji. Ja de velá almmuhii sámegiela grammatihka dárogielagiidda, gaskaboddosaš ođđa testameantta osiid jorgaleami ja dasto velá moadde unnit barggu. 1825 áigodaga rájes Stockfleth váikkuhii dasa ahte sihke girku ja stáhta beroštišgohte eanet sámiin ja sin gielladilálašvuođas. Cuoŋománu 8. beaivve 1846:s sáddii Stockfleth evttohusa gonagassii ahte báhppastudeanttat berrejedje oahppat sáme- ja suomagiela. Evttohusa dohkkehii Ráđđehus guovvamánu 12. beaivve 1848, ja mearriduvvui gonagaslaš resolušuvnna bokte guovvamánu 24. beaivve seamma jagi. Stockfleth ieš oahpahii dáid gielaid Christiania universitehtas dassážii go J. A. Friis badjelasas válddii 1851:s. Muhto Stockflethas ledje vuostálastit. Okta lei suohkanbáhppa Zetlitz. Son lei leamaš suohkanbáhppan Čuđegietti (Kistrand) báhppasuohkanis 1836 rájes, ja dán báhppasuohkanii gulle measta buot Oarje-Finnmárkku johttisápmelaččat. Su mielas lei lunddolaš ovdáneapmi ahte buot sámit galge suddat dáža álbmogii, ja dán rievdama ii galgan heađuštit. ¶
Stockfleth stuorámus vuostálasti girkolaččaid gaskkas lei Álttá-Dálbmeluovtta proavas Aars. Finnmárkku stuorradiggeáirrasin 1848:s ja 1851:s son hehttii 1851:s ja 1853:s gonagaslaš giella- ja oahpahusdilálašvuođaid resolušuvnnaid šaddamis nu beaktilin go Stockfleth ja su verddet livčče háliidan. Proavas Aars vuosttaldii maiddái garrasit aiddo mearriduvvon guovvamánu 1848 gonagaslaš resolušuvnna, mas lei mearriduvvon ahte eiseválddit galge deattuhit sámegiel´a ja kveanagiela máhtu go báhpaid virgádedje. ¶
Jagiid 1841-1843 orui Stockfleth guhkes áigodagaid Guovdageainnus. Suohkanbáhpa Zetlitz sadjásažžan son jođihii sátnejođiheaddjin vuosttaš skuvlakommišuvnna čoahkkima. ¶
Anders Bær govvidii iežas muitalusain ámmátolbmuid ja sámiid gaskavuođaid ja dát eai lean gal Stockflethii gudnin. Son sáhtii leat hui garas ja válddálaš, ja dien láhkai bures vuhttui su militearalaš duogáš. Romssa bismma Juella gohččuma mielde vulggii Stockfleth Guovdageidnui golggotmánus 1851:s ja orui doppe gitta cuoŋománnui 1852. Bargun lei geahččalit ráfáidahttit leastadialaš morránan sámiid. Dán dálvvi birra muitala son iežas girjjis (Mu Finnmárkku miššonmátkkiid beaivegirji). ¶
J. A. Friis ráhkadii sámegiel grammatihka ja sátnegirjji ja jorgalii máŋga risttalaš čállosiid sámegillii. Dážat han dovdet su vuosttážettiin Laila-romána dihtii. Dát govva lea Beaivváš Sámi Teahtera čájálmasas 2002:s. ¶
Govva: Ola Røe / Beaivváš ¶
1848:s teologa J. A. Friis čálii Morgenbladet-aviissas artihkkala, mas son garrasit láittii eiseválddiid dáruiduhttinpolitihka. Nu guhká go sápmelaččat kristtalašvuođaoahpahusas oahpahuvvojit dárogillii, de sii eai áddegoađe sáni duohtavuođa, son cealká. Sii bohtet baicca dovdat ahte kristtalašvuohta lea bággoneavvu oahpahit sidjiide dárogiela. Friis čálii áigodagas goas Norgga vuoiŋŋalašeallin lei erenoamáš rasisttalaš. Go sámiid oidne heajut nállin go dážaid, de sii oaivvildedje ahte buoremus veahkki maid sáhtte fállat, lei dáruduhttit sin nu johtilit go vejolaš. ¶
Johan Sverdrup árvalii 1863:s: - Áidna gáddjojupmi sámiide lea sin suddadit dáža čerdii. Dát lei almmolaš politihkka 1900-logu loahpa geahčái. 1851:s doaimmai Friis gaskaboddosaš doseantan ja sámi jorgalemiid almmuheaddjin. Dattetge čuoččuhuvvui ahte sámegiela universitehta oahpaheaddjiámmát lea "heivemeahttun dieđalaš joavdelasvuohta" . Easka 1874:s nammaduvvui Friis sámegiela ja kveanagiela dábálaš professorin ja sus lei ámmátlaš geatnegasvuohta bargat jorgalanbargguid. Friis doaimmahii áŋgirit lappologiija barggu ja almmuhii sihke grammatihka, sátnegirjji ja (Sámegiela ovdamearkkaid). Son čálii maiddái sámi ovddeš oskku birra ja jorgalii sámi máidnasiid ja cukcasiid. Stuorra oassi Friisa bargoáiggis golai jorgalit vuoiŋŋalaš čállosiid sámegillii. Lars J. Hætta (Jáhkoš-Lásse) vehkiin, gii maiddái oassádalai ollislaš biibaljorgalanbarggus 1895:s, čálii Friis 1870:s vuosttaš sámegiela sálbmagirjji teavsttaiguin, áltárgirjjiin ja rohkosiiguin. ¶
Iežas artihkkaliin, vuosttažettiin Morgenbladet aviissas, Friis digaštalai nággovuloš sámiide guoskevaš áššiid ja deaŧaleamos hástalusaid. Go son almmolaččat áicáhii čielga nállevealáheami sámi unnitlogu vuostá, de bohciidahtii son digaštallama mii maŋŋá unnit eanet lea joatkašuvvan sámegiela ja dan árvvu hárrái. ¶
1880:s mearriduvvui skuvlanjuolggadus mii attii skuvlakommišuvdnii fápmudusa mearridit guđe giela galggai geavahit kristtalašvuođaoahpahusas. ¶
Giellariidu skuvllas nogai 1880-njuolggadusain mii mearkkašii sámegiela vuoittahallama. Das mearriduvvui ahte sámegiella ja kveanagiella ii galgan geavahuvvot eanet go "maid dilálašvuođat dahke vealtameahttumit dárbbašlažžan" . Jagi 1898 skuvlanjuolggadus nannii dáruiduhttima ja lei njuolggadussan máŋgga buolvva ohppiid skuvladoibmii. Giellapolitihkalaččat meannudedje sápmelaččaid ja kveanaid prinsihpalaččat seammaláhkai. Eiseválddit ledje balus go Suoma sisafárrejeddjiid lohku lassánii hirbmadit maŋŋá 1850 ja danin dáhtto nannet Norgga kultuvrra ja čeardadovddaldaga gáidosis ja uhkiduvvon rádjafylkkain davvin. ¶
Go riidu garai nugo dáhpáhuvai, de lei leastadialaš lihkadus váldosivvan dasa, ja dat lei hui nanus Finnmárkkus dan áigodagas. Leastadialaš sárdneolbmát sárdnidedje eanaš suomagillii, ja sámiide ja kveanaide nu šattai suomagiella "bassi giellan" . ¶
Ledje eanaš dážat geat fievrridedje dán viiddes buolleviidnagávppi, mii lei sámi álbmoga doalvumin hevvui. Leastadialaš sárdneolbmáid buolleviinni moaitin lei beaktil, ja seammás sii moite garrasit sin geat háhke viinni. Juguhisvuohta rievdadii leastadialaš searvegottiid eallinvuogi buoret guvlui. Dát searvevuohta dagahii miellahtuide ollu buoret iešdovddu. Sii nanusmuvve bealuštišgoahtit iežaset giela ja kultuvrra. ¶
Gasku dán soahpameahttun riiddu lei J. A. Friis. Son čuoččuhii ee. ahte amas giella láivuda Ipmila sáni ja ahte dan mearkkašupmi álkidit vajálduvvo. Dát šaddá seammaláhkai go siepman mii geađgeeatnamii gahččá. 1887:s čálii son beaivegirjjistis: "Mun ferten dál ja boahtteáigái, gevvos mii geavaš, vuosttaldit skuvlanjuolggadusa mii dál doaibmagoahtá. Mun háliidan iežan oamedovddu buhtisin, mun in hálit badjelasan váldit ovddasvástádusa das ahte in leat vuosttaldan." ¶
Go bisma Johannes Nilssøn Skaar doaibmagođii ámmáhisttis Romssas 1885:s, son bealuštii Friis ollásit gielladigaštallamis. Finnmárkku suohkanbáhpat ja proavasat čálle bismii Skaarii iežaset searvegottiid vuoiŋŋalaš heađi birra. Maiddái sámit ieža válde oktavuođa bismmain ja gáibidedje oažžut sárdnideami ja kristtalašvuođaoahpahusa sámegillii. Go eiseválddit ain biehttaledje guldaleames sihke bismma ja professora, de bisma Skaar ieš loktii ášši ja vuođđudii Norgga Sámemiššuvnna (Norsk Finnemisjon) guovvamánu 28. beaivve 1888:s. Ulbmil lei ee.: a) vuosttaldit garra ja vuoigatmeahttun dáruiduhttima, á) sárdnidit Ipmila sáni sámiide boaittobeale guovlluin, d) vuosttaldit leastadialaš oskku mii lei girku vašálaš, e) áddit sámiide olles biibala ja eará čállosiid sámegillii. ¶
Bismma oainnu leastadialaš oskui ledje suohkanbáhpaid dieđut báidnán, mat muitaledje iežaset váttisvuođaid birra nággáris leastadialaš suohkanmánáiguin. Sii atne girku vasálažžan ja daid fertii vuosttaldit. Maŋŋá go bisma ieš beasai deaivvadit iežas suohkanmánáiguin, de son rievdadii ollislaččat oainnu, ja anii sin girku deaŧaleamos doarjjaolmmožin. ¶
Girkolaš birrasiin ja miššonservviid siskkobealde lei dáruiduhttinvuosttaldeami Ipmila sáni mielde: Olbmot galge gullat Ipmila sáni iežaset gillii. Dát lei áibbas Martin Luthera ulbmila mielde. ¶
1893:s čohkkedii Peter Bøckman bismastullui bismma Skaar maŋis. Sus lei áibbas seamma oaidnu go su ovdamannis ahte vuosttaldit vearrás dáruiduhttima skuvllain mat ledje sámiide oaivvilduvvon. Son máŋgii álvvalaččat ávžžuhii departemeantta ahte mánát galge oahppat kristtalašvuođa eatnigillii. Sámemiššuvdna jođihuvvui maiddái seamma vuoiŋŋas. 1896:s almmuhuvvui Biibbal sámegillii, ja nu lei stuorra hehttehus jávkan. Nubbi váldohástalus lei ahte Ipmila sáni sárdnidit sámegillii sámiide. Lunddolaš eaktun lei álgoálggus juo ahte sárdnideaddjit galge jogo leat sápmelaččat dahje dážat geat ledje sámiid gaskkas bajásšaddan. Dađistaga bohte liikká stuorát oassi Sámemiššuvnna sárdnideddjiin máddin. Norgga Sámemiššuvnna (Norsk Finnemisjon) jođihedje siskkáldasat nammaduvvon golmma-olbmástivra. Máŋggas imaštedje dán oktomearrideaddji stivrra, ja máŋga báikkálaš searvvi serve Norgga-lutheralaš Sámemiššonlihttui (Det norsk-lutherske Finnemisjonsforbund), mii vuođđuduvvui 1910:s. ¶
1820-30-loguin gitta 1900-loguid loahpageahčái lei davvi-nuorta Nååmesjevuemies (Namdalen) áibbas erenoamáš skuvlaortnet. Báhppa Peder Schnitler Krag huksii girku Raavrvijhke gillái 1828:s, ja nu lážii dilálašvuođa vai su searvegotti sámemánát galge oažžut albma oahpahusa. ¶
Eará searvegottiin lei earaláhkai. Dan geažil go olles bearaš johttái duoddariidda boazoealuin ja váilevaš skuvlafáladaga geažil, de máŋga bearraša sáddejedje mánáideaset Ruŧŧii Ruoŧa Miššonsearvvi skuvllaide (Svenska Missionssälskapets skoler) 1800-logu loahpageahčen. Go ovttastus Ruoŧain nogai 1905:s, de biehttaledje váldimis Norgga beale sámemánáid skuvlii Ruŧŧii. ¶
Johtti sárdneolmmái Paul Pedersen, gii gulai Troandima Sismiššonbiirii, gulai álelassii dáid váttis skuvladilálašvuođaid birra. Son loktii ášši iežas miššonsearvái ja 1910:s álggahedje Haviken skuvlaruovttu sámemánáide láigolanjain. Go bargu maid Troandima Sismiššonbiire lei álggahan sámiid gaskii šattai Norgga Sámemiššuvnna (Norsk Finnemisjon) vuollái, de čuovui Pedersen mielde, ja Sámemiššuvdna válddii badjelasas skuvlaruovttu 1917:s. Sii oste skuvlaviesu 1924:s. ¶
Havika sámeskuvlla maŋimus oahppibuolva ovdal go skuvla heaittihuvvui 1951:s. ¶
Dat mii bohciidahtii riiddu Havika Sámeskuvllas, lei dat go skuvllas ledje dušše dáža oahpaheaddjit ja bargit. Erenoamážit lei siseatnama ja davvi giliid ohppiide álggus oalle stuorra váttisvuohtan, go sii eai ádden oahpaheaddji. Sámemiššuvdna moitojuvvui oalle garrasit dán geažil. Skuvlla ollu sámi kritihkkárat atne skuvlla dáruiduhttinásahussan. ¶
Soahti 1940-45 bissehii Havika skuvladoaimma. Maŋŋásoahteáigge rievddai oaidnu sámiid ektui. Vearrevuohta maid okkupašuvdnafápmu stivrejeaddjin lei čájehan, almmostahtii dážaid hearrán unnitlogu ektui. Vaikko ledje moaitán skuvlla, de olbmot heaittiheami oktavuođas 1951:s máinnašedje skuvlla deaŧalaš guovddážin sihke ohppiide ja váhnemiidda - atne dan oktasašdoaibman masa ollu máttasámit serve. ¶
Jens Otterbech riegádii Dálbmeluovttas Finnmárkkus 1868:s, muhto bajásšattai Østfoldas. Maŋŋá teologalaš ámmáteksámena son čađahii sámegiela eksámena 1893:s. Nuppi jagi son bargagođii Čuđegietti suohkanbáhppan. Son gal ii láikošan sámiide evangelia sárdnideamis ja lei hui bivnnut iežas searvegottis. Olbmot gohčodedje su Finnmárkkobáhppan. ¶
Jagiid 1899-1902 son doaimmahii ovttas Davvesiidda suohkanbáhpain Tandbergain bláđi . Bláđđi lei sámegillii ja dan almmuhii Norgga Sámemiššuvdna. Go Otterbech guđii Finnmárkku 1902:s, de Tandberg bázii okto doaimmaheaddjin gitta 1903 lohppii, ja bláđđi nogai, stuorra morašin sámiide. Tandberg guđii Finnmárkku jagi maŋŋá. Dán áigodagas Sámemiššuvdna ii fidnen bargui báhpa gii sáhtii sárdnidit Finnmárkkus, ja sárdneolmmái Bertrand M. Nilsen bázii oktosárdnideaddjin Sámemiššuvnnas. Stivra lei gávnnahan ahte leastadialaš sárdnideaddjit eai lean dohkálaččat girkolaš doaimmaide. ¶
1880-logu rájes ledje dáža eiseválddit dahkan buot maid sáhtte ollásit rievidit sámiin iežaset giellageavaheami skuvllas. Oahpaheaddjit geat geavahedje dárogiela, ožžo buoret bálkká go sii geat oamedovddu geažil mieđihedje geavahit sámegiela. Otterbech geavahii garra sániid dán vuostá, ja čálii oktii ná: - Bággovuogádat lea čađahuvvon garraváimmot váikkuhusain. Olmmoš ii sáhte dán birra smiehttat nu ahte ii moarás. ¶
1900-logu álgologijagiid garai dáruiduhttinvuohki skuvllas jearggaleabbon go goassige ovdal. Ovttageardánis-darwinisttalaš jurdagat adde eará čearddaid badjelgeahččamii muhtun lágan dieđalaš ákka. Konkrehtalaččat buoridit gielladili, de evttohii Otterbech 1911:s ahte Sámemiššuvdna galggai álggahit nuoraidskuvlla Kárášjohkii. Ollu jagiid lei son bláđi (Sámiid ustit) doaimmaheaddji, ja girjjis (Norgga sámiid kulturárvvut) čilgii son deaŧalaš beliid girku rollas sámiid gaskkas. ¶
Čoahkkimis Bergenis 1910:s ovttastahtte dien njeallje sámemiššuvdnasearvvi oktan searvin, Norgga-lutheralaš Sámemiššonlihttu (Det norsk-lutherske Finnemisjonsforbund), miellaseamosit gohčoduvvon Sámelihttun (Finneforbundet). Jens Otterbech válljejuvvui váldostivrra ovdaolmmožin. Su garrasit moite go lei vuođđudan ođđa riikkasearvvi. Son bealuštii iežas dainna ákkain ahte Sámelihttu (Finneforbundet) galggai leat eanet go Sismiššonsearvi (Indremisjonsselskapet), mas lei dárrolaš doaibma Finnmárkkus. Go jerre manin Sámelihttu (Finneforbundet) ii sáhttán searvat Norgga Sámemiššuvdnii (Norsk Finnemisjon), de vástidii Otterbech ahte Norgga Sámemiššuvnna stivra ii háliidan miehtat gáibádusaide maid demokráhtalaš searvi fertii čuovvut. Dasa lassin dat sesttii čohkkejuvvon ruđaid dan sadjái go dakkaviđe geavahit ruđaid sámiide buorrin. ¶
Veaháš maŋŋá go Sámelihttu (Finneforbundet ) lei vuođđuduvvon mieđihii Norgga Sámemiššuvdna (Norsk Finnemisjon) buot gáibádusaid mat ovdal ledje ovddiduvvon. Guhkes šiehtadallamiid maŋŋá dahke dán guovtti searvvi oktan searvin, Norgga Sámemiššonsearvin (Norges Finnemisjonsselskap) 1925:s. Guokte bláđi "Lappernes venn" (Sámiid ustit) ja (Norgga Sámemiššonbláđđi) goallostedje oktan bláđđin (Sámiid ustit). Sámelihttu (Finneforbundet) lei ovddalgihtii jearran Norgga Sámemiššuvnnas (Norsk Finnemisjon) ahte mihtetgo ásahit kristtalaš nuoraidskuvlla sámiide jos šadde oktan searvin. ¶
Ovttas oahpaheddjiin Johannes Hidlein almmuhii Otterbech 1917:s girjji (Dáruiduhttin Finnmárkkus). 1918:s oaččui Otterbech eanemus jienaid Davvi-Norgga bismaválggas, muhto iežas pasifisttalaš oaivila geažil militearadoaimmas son ii namahuvvon virgái. 1919:s ozai son heaitit báhppan ja álggii Sámemiššonlihtu váldočállin. Dáppe son jotkkii vuosttaldit dáruiduhttinbákku, ja jápminseaŋggas 1921:s son garrasit ávžžuhii Sámemiššuvnna álggahit sámi nuoraidskuvlla. ¶
Sihke báhppan ja maŋŋá miššonjođiheddjin Otterbech háliidii vieljalaš ovttasbarggu leastadialaččaiguin. Son álo deattuhii man ollu leastadialaš osku mearkkašii. Maŋŋá oktiisearvama dagai stivra mearrádusa mii njuolgga heađuštii ovttasbarggu leastadialaččaiguin. 1945 jahkečoahkkimis Adolf Steen bissehii dán vuosttaldeami, ja dan maŋŋá lea fas Sámemiššuvdna vuoruhan ovttasbarggu. ¶
Sámemišuvdnačoakkalmas Šuoššjávrris ¶
Easka Sámemiššuvnna 1934 jahkečoahkkimis nagodii Jacob Børretzen hálahit dárbbašlaš mearrádusa dahkat, ja 1936:s sáhtii nuoraidskuvla álggahit 24:in ohppiin. Skuvlla namman šattai: "Jens Otterbecha muitu" , muhto almmolaččat gohčodedje Sámiid nuoraidskuvlan (Den samiske ungdomsskole - DSU). Pastor Ottar Bondevik lei skuvlla vuosttaš rektor. ¶
Orru dego máinnas go vuoras olbmot muitalit vuosttaš skuvlajagiid birra. Oahppit bohte vácci, johkafatnasiin dahje heastasáhtuin. Skuvlalanjat ledje smávvát ja bálljásat, ja ledje bieđgguid, gaska sáhtii leat gitta kilomehtera. Muhtumat ledje duon bealde ja nuppit fas nuppi bealde joga. Čáhceviežžan ja muoraidsahán lei juohkebeaivválaš doaibma. Dálvet duodjeoahpaheaddji Olav Sunnseth váccii máŋga kilomehtaera juohke iđida dáid bieđggos visttážiid gaskka ja bijai dola muorrauvnnaide. ¶
1938 geasi mearridedje hukset sierra viesu. Huksegohte, muhto 1940 giđa soahti bissehii barggu, ja skuvla giddejuvvui. Easka 1947:s álggahedje fas Sámi nuoraidskuvlla huksema. Dál bargagohte oažžut skuvlla dohkkehuvvot. Skuvllaid ovttastahttinlávdegoddi (Samordningsnemnda for skoleverket) celkkii 1948:s: - Dán skuvlla galget stáhtaeiseválddit hukset ja hálddašit. ¶
Skuvladirektevra Lyder Aarseth áŋgirit doarjjui ahte Sámemiššuvdna galggai oažžut hukset ja jođihit skuvlla. Son čálii: - Skuvla duhtada heahtedárbbu, vuosttaš ođđahuksejuvvon skuvlavistin Finnmárkkus maŋŋá soađi, álggahit oahpahusa sámi guovlluin. ¶
1949:s rahpe skuvlla 30:in ohppiin, ja Roald Svarstad lei rektor. Jagi maŋŋá dohkkehii departemeanta skuvlla plána ja visttiid, ja juolludii stáhtadoarjaga doaibmi njuolggadusaid mielde. 1950-logus álggii Thor With rektorin. Ođđa skuvlarusttet vihahuvvui 1951:s. ¶
Vuosttaš skuvlaplánat čájehedje čielgasit skuvlla duppal ulbmila. Dat galggai leat kristtalaš nuoraidskuvla fágaiguin mat dan áigge ledje dábálaččat, muhto seammás galge skuvllas leat sámi fáttát. Oppa áigge lei Sámi nuoraidskuvlla/álbmotallaskuvlla (Den samiske ungdomsskole/folkehøgskole) fágaplánain sámegiella, sámi kulturhistorjá, gahper- ja gáktegoarrun, čuoldin, čoarve- ja dákteduodji. Skuvla barggai árjjalaččat dahkat nuoraid dihtomielalažžan sámi kulturárbbi árvvus. ¶
Kárášjoga Sámi álbmotallaskuvla lei hui mávssolaš sámi nuoraide. Dá leat muhtin ohppiiid duojit čájáhusas. ¶
Sámi giela ja kultuvrra ovddasteaddji, Odd Mathis Hætta, dadjá earret eará iežas skuvlajagi birra Sámi nuoraidskuvllas Kárášjogas: - Sámegielas mis váilo heivvolaš oahppogirjjit ja girjjálašvuohta. Mis ii lean ovttasge leamaš sámegiela oahpahus, muhto mii leimmet baicca mekánalaš vuogi mielde oahppan dárogiela sátneluohkáid, substantiivavugiid, vearbasojahemiid ja ollu eará. Álbmotskuvllaoahpahusas maid mii leimmet čađahan lei unnán sirddihanárvu sámegiela Sámi nuoraidskuvlla oahpahussii. Mii liikká oaččuimet buori vuođu joatkkaohppui, sihke matematihkas ja sámegielas ja eará fágain, ja dan duođašta dat ahte mii leimmet máŋggas geat vácciimet joatkkaoahpu maŋŋá go leimmet čohkkán oahpaheaddji Kathrine Johnsena oahpaheaibeavddi guoras. ¶
Eanaš oahppit ledje Finnmárkkus eret. Muhto oahppit bohte buot sámi ássama riikkaguovlluin. ¶
Sámelávdegoddi ovddidii 1959:s árvalusas departementii, ja dát sáddejuvvui gulaskuddamii. Dalle fáhkka dáhpáhuvai politihkalaš polariseren sámi guovlluin. Árvalus evttohii ollu váldočuoggáid nannen dihtii sámegiela ja -kultuvrra. Erenoamážit Kárášjogas dáid evttohusaid vuosttaldedje sakka. Sii geat ledje atnán buot sámevuođa ovdáneami hehttehussan, álggahedje vuostálastima bissehit sámáiduvvama. Vuostálastima ulbmil lei earret eará hilgut buot duppaltekstejuvvon skuvlagirjjiid. Dát guoskkai biibbalhistorjái, katekismussii ja moatti lohkangirjái. Gáibádus lei garas ja loahpahii ahte dás duokko háliidedje dušše dárogiela girjjiid skuvllas. Dán ledje 326 sámegielat váhnema vuolláičállán. Ákkat ledje ahte Sámelávdegoddi dáhtui ovdáneami bissehit ja mannat vássánáigái. Dajaldat nugo "sámi ghetto" Finnmárkku duoddaris gullui, ja das lei nana váikkuhus. ¶
Paul Ryan lei dan áigge Sámi nuoraidskuvlla rektorin. Son lea mearkkastusas geahččalan čilget dán dáhpáhusa. Muhtun áhčči bivddii ahte su bárdni ii galgan dárbbašit sámegiela fága oahppat. Go ii ožžon mieđáhusa, de bahča mielat mearkkašeapmi goaikkehii: - Dii dážat galgabehtet álo mearridit min sápmelaččaid badjel. Ja go mii dál buktit gáibádusaid, de biehttalehpet dii min duođas váldimis, dáinna ákkain ahte mii eat ádde min iehčamet buori. ¶
Sámi nuoraidskuvla lei sámi skuvlapolitihkalaš suorggi álgojalgejeaddjibargu. Dat bargagođii barggu dakkár suorggis mas ii oktage beroštan, ja doarui eiseválddiid vuostá áigodagas goas sápmelaččat ieža unnán ovddidedje iežaset jurdagiid ja oaiviliid. Čielggadusas "Sámi kultuvra ja oahpahus" (Samisk kultur og utdanning) (NAČ/NOU 85:14) sáhttá lohkat: - Áidna skuvla mii 50-logus fálai jeavddalaččat sámegiela ja kulturhistorjjá oahpahusa lei Sámi álbmotallaskuvla Kárášjogas. Sámi fágat eai leat gal nu máŋga, muhto ledje bákkolaččat, ja sámi/kultuvrralaš biras, man skuvla geahččalii ovddidit, lea eahpitkeahttá rievdadan ođđa buolvvaid oaivila. ¶
Skuvla dáhtui dán áigodagas leat boktaleaddjin. Psykologiijaoahpahusas mii deattuheimmet persovnnalaš ovdáneami. Duostat leat ieš, jáhkkit iežas olmmošárvui, ovdánahttit friddjavuođa ja iešheanalašvuođa ledje fáttát maid mii čuovvoleimmet kulturhistorjáoahpahusas. Skuvlla ulbmil lei dahkat nuoraid dihtomielažžan - veahkehit sin iežainis deaivvadit. Dan sadjái go ahte sii galge dovdat iežaset vuolleárvosažžan, de berrejedje sii leat rámis iežaset áhčiin ja etniin, geat eai lean vuollánan vaikko elle váttis dilálašvuođas. Hui máŋggas leat atnán skuvlla joatkkaoahpu vuođđun. Skuvla molssui nama Sámi nuoraidskuvllas (Den samiske ungdomskole) Sámi álbmotallaskuvlan (Den samiske folkehøgskole) 1964:s. Boazosámi-nissonolmmoš Rávdol Elle (Ellen Marie Anti) lei vásihan geafivuođa givssi mánnávuođa rájes juo. Son lei buorren ovdamearkan soahtegaskaáiggi giellamoivái. Go son bođii skuvlainternáhttii Smørstadii Levdnjii 1922:s, son jáhkii ahte dušše okta giella gávdnui. Son lei riegádan ja bajásšaddan duoddaris ja ii lean goassige leamaš vuollin gilis. Dál son šattai ovttas mánáiguin geat dušše hálle dárogiela, muhtimat hálle dušše suomagiela ja muhtimat dušše sámegiela, nugo son ieš hálai. Su eadni, gii lei girjeloguheapmi, hálai sihke sáme- ja suomagiela, muhto dárogiela son ii ádden ii sánige. Klássaoahpaheaddji lei nuorra máttarivgu, ja hálai dušše dárogiela. Skuvlajahki lei guhtta vahkku ovdal juovllaid ja guhtta vahkku maŋŋá juovllaid. Goalmmát skuvlajagis áddegođii Rávdol Elle osiid das maid oahpaheaddji dajai. Go son gearggai skuvllas, de son hálai golbma giela njuovžilit. ¶
1930:s, dalle go Rávdol Elle lei 16 jahkásaš ja álggii rihppaskuvlii suohkabáhpa Alf Wiig lusa Kárášjohkii, de son ii lean goassige oaidnán sámegiela girjji - máhtii dušše lohkat dárogiela. Wiig oahpahii buot sámegillii. Go son ii máhttán lohkat sámegiela, de luoikkahii Wiig sutnje dárogiela girjjiid. Ieš oahpai maŋŋá lohkat sámegillii. ¶
Báhpaeamit, Margarethe Wiig, gii lei gasku giellamoivvi, ráhkadii iežas sárgumiiguin sámegiela Áppesa, mii lei stuorra ávkin sámegiela oahpahusas. ¶
Go Rávdol Elle jerre leat mielde sierranas stivrrain ja ráđiin, de son álo mieđihii. Son háliidii oassádallat barggus hábmen dihtii eanet olmmošaddjás servodaga. Dán láhkai son lei Norgga sámemiššuvnna stivrras ja Sámi álbmotallaskuvlla stivrras máŋga jagi. Su vuođuštus lei: - Nuoraid oahpahus ja boahtteáigi lea mus nannosit váimmu alde. Mun duođai háliidin ahte sii galget oažžut oasi das maid mun ieš massen. ¶
Iežan áigodagas teoriijaoahpaheddjin Sámi álbmotallaskuvllas 1960-jagiid adden oktii čuovvovaš stiilabarggu: "Váttisvuođat ja hástalusat maid lean vásihan iežan skuvlaáigodagas" . Okta mu čeahpes ohppiin čálii ee. čuovvovaččat: - Midjiide sápmelaččaide leat giellaváttisvuođat leamaš verremusat, ainjuo munnje leamaš ná. Vuosttaš beaivvi rájes go skuvlii álgá, de ferte oahppagoahtit "amas" giela, namalassii dárogiela. Soaitá leat ártet ahte mun dajan ahte dárogiella lea amas giella, muhto nu dat lei midjiide geat álggiimet skuvlii 12 jagi áigi. Mii leimmet dušše hállan sámegiela ruovttus, ja muđuige go leimmet ovttas eará mánáiguin. Mii duođai eat máhttán eat sánige dárogiela go skuvlii álggiimet. Moatti skuvlajagis oahpaimet gal veahá dárogiela, muhto guhkkin eret nu ollu ahte máhtten hállat albmaláhkai. Sámegiella gildojuvvui goalmmát luohkás. Dán maŋŋá ii lean njuolggadusaid mielde lohpi hállat sámegiela diimmuin. Jos ii máhttán jearaldagaid vástidit dárogillii, de bealkkahalai hirbmadit ahte ii lean lohkan bihtáid albmaláhkai. Jos geahččalii sámegillii vástidit, de oaččui dán vástádusa: Ammal dál lea čielggas ahte mii hállat dárogiela skuvllas. Go mun ledjen rahčan dárogielain olles diimmu, de mannen bottuin olggos ja hállen sámegiela. Internáhtas hálaimet mii maiddái sámegiela, ja dieđusge go ruoktot bohten. Dát dieđusge dagahii ahte mun seaguhišgohten guokte áibbas guovttelágan giela. Maŋážassii in duostan šat jietnadit go ballen iežan heahpašuhttit. Ain dovddan dán balu, muhto hárvebut dál. ... Buot mii gullá dárogillii, das lean mun ballan ja lean dan vašuhan olles ealliman - ja várra ain joatkašuvvá nie ... ¶
Nuppi geardde adden čuovvovaš stiilačállima: "Váhnemiid árbi - noađđin vai ávkin eallimis" . Seamma oahppi dalle čálii earret ollu eará: "... Giella gal várra lea deaŧaleamos maid sáhttá árbet ovdaváhnemiin. Sámegiella lea deaŧalaš midjiide geat háliidat leat sápmelažžan. Sii geat geahččalit biehttalit iežaset sámi seađu, gaikkodit, dulbmet ja bilidit dan maid ovdaváhnemat leat sidjiide skeŋken. Dát lea njuolgga suddu njealját báhkkoma vuostá. ...váhnemiid árbi gal baicca lea ávkin eallimis iige noađđin, go mii fal háliidat leat mat mii leat, ja go fal leat mielas viidásut fievrredit váhnemiid árbbi." Maŋŋá vihttalot jagi doaimma, de heaittihuvvui Sámi álbmotallaskuvla 1985:s. Maŋimuš logi jagi lei dilli máŋggaláhkai eahpesihkar. Eai šat doarvái ollu sámi nuorat ohcan skuvlii. Oahpahusdárbbu duhtadii dađistaga almmolaš skuvla, vaikko duodjefága ain lei bázahallan. ¶
Digaštallan sámegiela ja -kultuvrra ektui garai dađistaga 1960-logus. Riiddu leat muhtumat gohčodan gielalaš siskkáldassoahtin Kárášjogas, ja čuovui mealgadii politihkalaš bellodatrájiid. Dát lei duohtadilis sámegiela ceavzima birra skuvllas ja beaivválaš eallimis. Dán riiddus sámi nuorat njuolgga vašuhedje Sámi álbmotallaskuvlla mas dáža oahpaheaddjit ledje eanetlogus, ja dovddahedje ná: - Čuohtejagi lea sámemiššuvdna čuvvon sámiid gietkamis hávdái. Dál ferte heaittihit dán bajábealhovdema. Máŋga vuorrasut olbmo gal dattetge ledje positiivvalaččat skuvlii, mii lei sidjiide láhčán vuođu eallimis, ja ee. sin ávžžuhusa mielde, de álggahuvvui skuvla fas. Muhto ledje nu unnán oahppit ahte doaimma heaittihedje fas moadde jagi maŋŋá. ¶
Heaittiheami oktavuođas dajai ovddeš skuvlarektor, Thor With, ee.: - Maŋŋá 50 jagi bálvalusa sámi nuoraide ávkin, de ii leat šat Sámi álbmotallaskuvla mihkkege fálaldagaid. Dat lea bálvalan oasis - hirbmat deaŧalaš bálvalusa addán. Vuosttaš jagi rájes go skuvla álggahuvvui, de lea dát skuvla ferten rahčat birgejumis ovddas. Vuosttažettiin dat fertii oažžut luohttámuša sámi nuoraid gaskkas, ja dan gal dagai. Dat fertii maiddái soahtat oažžut doarjaga eiseválddiin ja miššonmoaitálas eahpideddjiin. ¶
Jearahallamis dajai oktii muhtun Sámi álbmotallaskuvlla ovddeš oahppi: - Dáppe lei buorre dilli. Dáppe mun ohppen gii mun ieš lean. Dáppe mun duostagohten ovddasguvlui smiehttat, ja oskut bajásguvlui. ¶
Sámi ipmilbálvalus Akershusa šloahttakapeallas. ¶
Eará artihkkalat girjjis Sámi skuvlahistorjá 1 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Bjørn Aarseth čuoiganmátkkis oahppiiguin 1950-logus. (Govva: Trygve Madsen) ¶
Bjørn Aarseth lei Kárášjoga nuoraidskuvlla rektor go dát artihkal čállojuvvui. Son lei okta sis, geat jođihedje barggu álggahit boazodoallosuorggi suorgejuhkkojuvvon nuoraidskuvlii, ja ieš maid oahpahii doppe, earret eará praktihkalaš meahcástankurssas. Su birra lea muđui dárkileappot muitaluvvon girjjis Sámi skuvlahistorjjá 1 . ¶
Daid jagiid go Kárášjoga nuoraidskuvllas lei boazodoallosuorgi, de lei dát áidna oahppu boazodoalus riikkas. Dat vásahusat maid dahke doppe, logenár jagi ovdal boazodoalloskuvlla álggaheami, leat dehálaš oasit boazodoallooahpu historjjás. ¶
Dát artihkal mii dás deaddiluvvo, lea ovdal deaddiluvvon Sámi Ællin / Sameliv girjjážis jagiin 1961–1963. Muđui čujuhit Niillas A. Somby artihkkalii Sámi skuvlahistorjjá vuosttaš girjjis, mas son muitala iežas vásáhusaid go lei oahppin boazodoallosuorggis. ¶
Oahpahus boazodoallofágas lea ođas Norggas. Soames oanehit kurssat leat dollon Guovdageainnus. Sámelávdegoddi ásahuvvon 1956:s oaivvildii ahte oahpahus boazodoalus ferte šaddat čavgadit hámis. ¶
Eanandoallodepartemeanta lea prinsihpalaččat ovttaoaivilis lávdegottiin ja jáhkká ahte lea buoremus dan čoavdit 9-jagi vuođđoskuvlla álggaheami oktavuođas (Stuoradiggedieđáhus nr. 21,1962/63). Soaitá dán oktavuođas leat somá geahčadit movt vuosttaš smávva geahččaleamit ledje boazodoallofága fidnoráhkkanahttin oahpahusas 9-jagi skuvllas Kárášjogas. ¶
Vuosttažettiin ferte fuomášuhttit dan ahte boazodoallu ii leat ožžon oasi dain buriin maid eará eanandoalloealáhusat leat ožžon, dienas- ja buorredili lassáneami oktavuođas. ¶
Boazodoallu lea gal hui earenoamáš ealáhus mas leat dakkár bargodilit maid ii sáhte buohtastahttit eará fidnuiguin, muhto sáhttá goitge gohčodit dan eanandoalloealáhussan, mas šibitdoallu lea dat suorgi mainna sáhttá buoremusat buohtastahttit. ¶
Šibitdoallu lea maŋemus buolvvaid hirbmosit rievdan. Dušše dat juo muitala olu go diehtit ahte biergobuvttadeapmi lea lassánan 80 % 1900' ja 1958' gaskkas, ja mielkebuvttadeapmi fas 110 % seamma áigodagas. Muhto dien áigodagas eai leat go dušše 35 % lassánan oamit. Maŋŋel soađi leage šibitdoalus leamaš dakkár vierru ahte eai galgga nu ollu oamit, muhto eanet buvttadeapmi. Dat lea earenoamáš buorre ovdáneapmi, ja ii sáhte mihtidit ruđain man ollu sestet barggu ja man sihkkareabbo dat lea dan ealáhusa olbmuide. ¶
Diekkár sullasaš ovdáneapmi galggašii maid leat boazodoalus, muhto dat fertešii álggahuvvot ovdalgo lea ilá maŋŋit. Dat heittot bealli lea dađibahábut ahte dienas juohke bohcco nammii ii čuovo dábálaš haddelassáneamige. 1950-logus lea boazolohku lassánan, muhto dienas biergobuvttadeamis juohke bohccos lea jáhkkimis njiedjan maŋŋel go rievddai ekstensiiva boazodoallun. ¶
Lea eahpitkeahttá eanandoallodutkama ja eanandoalu oahpahan- ja bagadallanbálvalusa gudni ahte šibitdoalus lea lassánan buvttadeapmi. Boazodoalus ges lea leamaš dakkár jáhkku ahte dat lea nu earenoamáš ja eahpesiviliserejuvvon ahte dan ii sáhte dieđalaččat dutkat, oahpahit iige plánet ekonomalaččat. – Buot galggai leat nu go ovdal ja danne lea boazodoallu bázahallan. ¶
Liikká bealušta ealáhus roahkka iežas saji min servodatekonomiijas, go gearddi boazu lea «šibit», mii birra jagi guohtu olgun ja ávkkástallá dakkár duoddariid mat min riikkas leat valjis. Čuolbma mii dál lea áigeguovdil boazodoalus lea: Movt dine eambbo juohke bohcco nammii unnit rahčamiin ja buoret ekonomalaš sihkarvuođain boazobargiide? ¶
Dutkan iešalddis ii leat doarvái. Boazodolliid ferte oažžut eambbo beroštit dutkamis. Sii dihtet ollu bienasta bitnii ja sis lea mearihis ollu máhttu maid leat seailluhan buolvvas bulvii. Dáid dieđuid galggaše dutkit oažžut, vai sáhtáše fievrredit daid systemáhtalaš máhttun ja čadnot daidda vásáhusaide maid boazodutkamušas leat dahkan. ¶
Bohtosiid galggašii addit boazobargiide dakkár hámis mii lea ipmirdahtti, ja ođđa diehtu fertešii váldot atnui praktihkalaš boazodoalus. Dát sáhttá dušše dáhpáhuvvat organiserejuvvon bagadallanbálvalusa bokte mas boazosámit leat aktiivvalaččat mielde. Dan oktavuođas lea dehálaš ahte skuvllat addet boazosáminuoraide dakkár oahpahusa boazodoallogažaldagain ahte dát ovdáneapmi ovddiduvvo. ¶
Fidnoráhkkanahtti oahpahus boahttevaš boazobargiide ferte bargat dan nala ahte hukse dihtomielalašvuođa ja árvvusatnima dain sámi arbevierun mat leat buorit boazodoalu siskobealde ja seammás bargat vai šaddá dakkár jurddašanvuohki barggu ektui mii lea dieđalaččat jurddašuvvon. ¶
Vuđolaš oahpahusas ferte leat systemáhtalaš oahpaheapmi bohcco biologiijas, boazodoalu bargovugiin ja dan eanadagas gos galgá bargat. Lunddolaš joatkkan oahpaheamis šaddet gálvojođugažaldagat, doaibmaekonomiija, ođđa bargovugiid smiehttan ja dutkanbohtosat. ¶
Ferte sávvat ahte oahpahus maiddái buktá aktiivvalaš beroštumi dutkamii ja dasa ahte gávnnahit bargovugiid mat leat eambbo gánnáhahttit. Seammás galget sii beroštit buriin sámi árbevieruin. ¶
Dáid áigumušaid vuođul leage daid maŋemus jagiid oahpahuvvon boazodoallofágain Kárášjoga suorgejuhkkojuvvon nuoraidskuvllas, mat leat golbma maŋemus jagi 9-jagi skuvllas. Das lei álgu 1956:s go «johttisámemáhttu» (flyttsamekunnskap) álggahuvvui joatkkaskuvllas (framhaldsskuvllas) Kárášjogas. Dan kurssas lei 108 diimmu oahpahus, mii juhkkojuvvui 18 vahkkui, ja lei 6 diimmu vahkkui oahpahus. Joatkkaskuvla lei 2 jagi johttisámiide, ja lei eaktun ahte nuppi jagi galget dát diimmut adnot servodatohppui ja dearvvašvuođaohppui. Skuvlahoavda Lind Meløy ráhkadii viiddis geahččalanplána, ja oahpaheaddji Per Lyngstad álggahii vuosttaš oahpahusa dán fágas 1956:s. Jagi maŋŋel álggii vuolláičálli, gii lea dan rájes beassan bargat johttisámemáhtu oahpahusain. ¶
1958:s álggahii Kárášjoga gielda suorgejuhkkojuvvon nuoraidskuvlla. Buorredáhtolaš vuollegašvuođain addui Skuvladoaimmahaga geahččaladdanráđi ja Girko- ja oahpahusdepartemeantta bokte lohpi álggahit sierra boazodoallosuorggi 7. – 9. skuvlajagiide,- mii dál vuos lea áidna boazodoallosuorgi riikkas. ¶
Boazodoallosuorggi meahccekurssa 1959, Gorbovuonas, Porsáŋggus. Bjørn Aarseth ja šibitdoavttir Sven Skjenneberg vihkkeba njuvvon miesi. Oahppit govas leaba Per Eira ja Johannes Sara. ¶
(Govva: Virginia Davidson / Norsk folkemuseum) ¶
Dábálaš praktihkalaš boazodoallosuorggis, nu gohčoduvvon R-suorggis, leat dábálaš fágain seamma fágat ja lohkanplánat go dábálaš praktihkalaš suorggis (Y-suorggis), earet eŋgelasgiella. Dat fága lea eaktodáhtolaš Y-suorggis, muhto R-suorggis leat dát diimmut biddjon dárogielfágii, servodatohppui ja ođđa fágii, johttisámemáhttui, mii lea njuolga jorgaluvvon ruoŧŧelaččaid «nomadkunnskap». ¶
Skuvlaáigi boazodoallosuorggis lea veahá eará go dábálaš minstaris. Ohppiin lea 27 vahkku oahpaheapmi skuvllas skábmamánus geassemánnui. Lassin dasa lea 4 vahkku meahcceskuvla (gieddeoahpahuskursa) suoidnemánus borgemánnui. Muđui lea ohppiin geatnegasvuohta oassálastit unnimusat 7 vahkku praktihkalaš boazodoalus juohke čavčča (borgemánus gitta skábmamánnui). Dát bargu sáhttá leat váhnemiiddis boazodoalus, ja duohtadilis leage nu ahte váhnemat dehe lagas fuolkkit leat sin oahpaheaddjit čakčat go boazodoalus lea hui ollu hommá. Eanas oassi ohppiin leat bargan 10–12 vahkku boazodoalus juohke jagi. Juohke bargoáigodaga ovddabealde ožžot oahppit guhkes čállosa mas leat bargobihtát mat galget movttiidahttit ohppiid dahkat fuomášumiid. Daid birra galget oahppit skuvllas čállit raportta. Lea erenoamaš dehálaš ahte sii čohkkejit materiála ja ožžot sullasaš vásáhusaid maiguin barget viidáset skuvladiimmuin. Lea maid eaktun ahte go oahppit leat čakčat gieddebarggus dahje bargohárjehallamis, de sii besset oahppat ja hárjehallat dakkár bargovugiid maid ii sáhte skuvladoaimmain čađahit. Raportaskovvi muittuha ohppiid ahte dát lea dehálaš oahppanáigi ja oassin sin oahpus. ¶
Váhnemat háliidit ahte mánát mat leat gaskal 13 ja 16 jagi leat ruovttus čakčajohttináiggi go juste dalle dárbbahuvvojit bargonávccat boazodoalus. ¶
Johttisámemáhttofágas leat sáhttán atnit ávkin daid vásáhusaid maid Ruoŧa bealde nomadskuvllain leat dahkan. Doppe lea dát fága leamaš birasfágan mánáidskuvllas máŋggaid jagiid. Suorgejuhkkojuvvon nuoraidskuvla bargá fas alit luohkkácehkiin. Min oahppit leat ruovttus oahpahuvvon boazodollui ja dáidet dasto dovdet eanet boazodoalu, ja go leat válljen suorggi mii bargguid deattuha, de lea lunddolaš ahte oahpahusas vuhtto nana fidnooahpahus, earenoamážit 9. luohkás. ¶
Vai čájehivččii mii oahpahusas lea leamaš, de sáhttit dás čoahkkáigeassit makkár váldofáttát leat johttisámemáhttofágas leamaš skuvlajagi 1961/62: ¶
7. luohkás (3 diimmu vahkkui, 27 vahkku): Ealu lávdan, mihtilmasvuohta, gáibádus ealáhahkii. Dábálaš zoologiija, bohcco sadji zoologalaš vuogádagas, sogalaččat. Boazu – eanadat– olmmoš. Heiveheapmi, lunddolaš válljenmunni, luonddu ja olbmo váikkuhus boazonállái. Bohcco anatomiija ja fysiologiija (viiddis meannudeapmi). Bohcco biebmu (álggolaččat ealáhaga birra) Boazodávddat, earenoamážit luhtehasdávddaid ja dávddaid eastadeami birra. Guođoheaddjifidnu, dehálašvuohta, gáibádusat máhttuide, ipmárdussii, gálggaide. Guođoheapmi ja johttin ealuin iešguđetlágan eatnamiin ja jahkeáigodagain. Intensiiva ja ekstensiiva boazodoallu – vuđolaš oppalašgeahčastat. Veahá doaibmaekonomiija. Bohcco merken ja mearkasánit – vuosttaš geardde oahpahus. Eará boazodoalloálbmogat ja goddebivdit – etnografiija. ¶
8. luohkás (3 diimmu vahkkui, 27 vahkku): Dárbu ortnegii ja hálddahussii ealáhusas. Skemáhtalaš čilgehus boazodoallohálddahusas. Boazodoalu vuogádat Finnmárkkus, orohatjuohku, guohtunáigi ja johttinmearrádusat. Boazodoallu oasusovttastumis Lulli-Norggas. Boazodoallu Kárášjoga boazosuohkanis, vuđolaččat juohke orohaga birra, johttingeainnut ja ráját jna. Tevdnet kártii 1:100000. Ohppiid raporttat čakčajohtimis. Guorahallat ja kommeanttaid oažžut. Boazodoallu Davviriikkain, historjjálaš ovdáneami geahčastat. Johttisámit, vuovdesámit ja johkasámit. Searvvit dehe organisašuvnnat sámiid várás Davviriikkain. Boazodoallu Ruoŧas. Boazodoallu Sovjetlihtus. Boazodoallu Alaskas. Bohcco anatomiija ja fysiologiija, geardduheapmi ja ođđa dieđut. Njuovvanbohcco válljen ja njuovvanoahppu, ekonomiija ja ráinnasvuohta deattuhuvvo. Guođohanbeana. Beatnaga dikšu ja oahpaheapmi. Boazobeananáli buorideapmi. Boraspiret ja boazodoallu, gumpe, geatki, rieban, goaskin ja gáranas. ¶
9. luohkás (5 diimmu vahkkui, 27 vahkku: Eambbo boazodoalu hálddahusa birra duohtadilis. Johttisámiid ja ovdaolbmuid hálddahuslaš geatnegasvuođat, skoviid deavdin jna., mearkka dieđiheapmi. Oahppu bohcco bealljemearkkain, geardduheapmi ja ođđa dieđut. Boazodoallohoavdda jahkedieđáhus Finnmárkku boazodoalu birra. Kommeanttat. Boazodoalu vejolašvuođat Finnmárkkus, boazologu lasiheami vejolašvuođaid árvvoštallan, dehe dietnasa lassáneapmi vaikko unnida boazologu. Guohtuniskama ja šibitdoavtterdutkama árvu. Dieđalaš dutkan ja geahččaleamit boazodoalus. Referáhtat soames geahččalemiin. Bohcco energiijadárbu, biebmooahppu. Bohcco guohtunváttisvuođat ja guohtundárbbut. Nálleválljen – ealu čorgen. Boazonálli márkana dárbbu mielde. Makkár bohccot ealus leat (ahki/ sohkabealli), eallingierdu. Biebmoávdnasat bohccobierggus. Bohccobierggu reiden ja márkanfievrredeapmi. 7.–9. jagiid lohkanmeari guovddáš osiid geardduheapmi. Finnmárkku boazodoalu terminologiija (sámegiella). Kulturhistorjá – boazonomadisma. Lohkamuš Vorren ja Manker: Samekulturen. ¶
9. luohkás oahpahuvvojit dárkileappot oasit, ja bargobihtát ohppiide deattuhuvvojit. ¶
Dát jahkegeahččaleapmi 1968:s čájeha ahte boazodoallosuorgi doalai viehká alla dási. Muđui lea dárogiella fágagiellan, muhto fertejedje sámegillii čilget náhpaid! ¶
Bjørn Aarseth dat lei ráhkadan geahččaleami, mii lei vurken Finnmárkku skuvladirektora arkiivvas. Doppe gávnnaimet dan Romssa stáhtaarkiivvas. ¶
Dan rájes go álggiimet lea mis leamaš vissis progrešuvdna oahpahusas luohkás luohkkái. Boazodollui leat daid maŋemus jagiid ollu ođđa áššit boahtán, earenoamážit šibitdoavtterdutkama ja guohtuniskama oktavuođas ja doaibmaekonomiija kártemis. Dan dihte eat leat áigon čatnat oahpahusa dihto lohkanmearrái iešguđetge luohkás, muhto geavahan ođđa lohkamuša dađistaga go dan sáhttá oažžut. Dat sáhttá dáhpáhuvvan oktanis buot luohkáin. Danne lea oahpu sisdoallu veahá rievdan jagis jahkái, earenoamážit 9. luohkás, mii 1963:s geargá 3. jagiin. Mihttomearit ja váldofáttát goitge leat leamaš seamma, juohke buolvvas. ¶
Lea leamaš stuora ávkin go sáhttá geasi gieddeoahppokurssaide čujuhit ja bargat viidáseappot praktihkalaš vásáhusaiguin. Mii leat dál čađahan 4 geasi kurssaid, oktiibuot 6 meahccekurssa, ja de galggašii leat doarvái vuođđu álgit lágidit bistevaš kurssaid. ¶
Kurssat álget birrasii suoidnemánu 25.b. ja bistet 4 vahkku. Dát leat geatnegahtton kurssat sidjiide geat seamma jagi álget 8. ja 9. luohkáide R-suorggis. ¶
Vuosttaš jagi (1959) lei dušše okta luohkká kurssas ja dalle lei Kárášjoga – Billávuona guovlu (orohat 16) ja Lágesduottar (orohat 13) kursabáikin. Jagi maŋŋel lei 8. ja 9. luohkáin oktasaš kursa Kárášjogas ja Oarjegáissáin (orohagain 16-17). Vásáhusat dáinna guvttiin luohkáin eai lean dušše buorit, ja 1961:s jugiimet dáid luohkáid. 8. luohkká lei oarjjabealde Porsáŋggu ja Oarjegáissáin (orohagas 16), ja 9. luohkká ges lei nuorttabealde Porsáŋggu ja Nuortagáissáin (orohagain 14 ja 13). Vuosttaš beivviid ledje goappašat luohkát Kárášjogas. 1962 geasi doalaimet seamma kurssaid, muhto de leimmet veahá buoridan, ja oaivvildit dál ahte leat gávnnahan kursavugiid maid sáhttit doallat moadde jagi ovddosguvlui. ¶
Vai oahppit viidábut oidnet boazodoalu ja iešguđetlágan bargovugiid, de lea dárbbašlaš ahte besset čuovvut bargguid máŋgga ealus ja guohtoneatnamis. Lea eaktun ahte juohke kurssa olis fitnet unnimusat guovtti ealu luhtte. Sii geat leat leamaš meahccekurssain dan guokte maŋemus jagi leat beassan hárjehallat bargat viđa ealu luhtte iešguđetge guohtoneatnamis. Sis leat maid leamaš oahppomátkkit čakča- ja dálveorohagaide. ¶
Máŋggas leat imaštallan maid mii muđui dahkat dáin kurssain. Sii geat ieža leat oassálastan dáin kurssain leat iežaset árvvoštallamiin leamaš hui duhtavaččat. Ovttasbargu johttisápmelaččaiguin, earet ovttain, lea leamaš buorre, ja juohke jagi oažžu skuvla fálaldagaid eará siiddain geat háliidit kurssa sin geasseorohahkii. ¶
Soames fáttát oahpahusas ja bargohárjehallamis namuhuvvojit dás: Meahccedádjadeapmi – sihke kárttain ja kompássain ja daid haga. Heahteveahkki lihkohisvuođain meahcis. Leairaortnet ja leairabuhtisvuohta. Orohagaid guovlu ja dan guovllu ávkkástallan boazodollui. Rájit, johtingeainnut, lunddolaš deaivvadanbáikkit. Bohcco johttindábit iešguđetge guovllus, ja čohkken- ja vuojehandábit. Čohkken, guođoheapmi ja vuojeheapmi dohko gosa čohkkejit ealu. Bohcco dovdan dehe áican, njoarosteapmi ja merken. Fealtanjuovvan, fealtanjuovvanbáikki ceggen, goddin, misiid njuovvan ja biergguid ráidnasit gieđahallan. Miessegorudiid rihtten ráidnasit ja ekonomalaččat. Gáldendoaŋggaid geavaheapmi. Biebmoráhkadeapmi meahcis, láibun lávus, bierggu ja guoli sálten ja suovastuhttin. Meahci šattuid ávkkástallat. Ee. lávu ja luovi ceggen ja sirdin. Veahá guolástanbiologiija, iešguđetlágán guolástanrusttegiid geavaheapmi. Geologiija – šaddodieđa – šaddoservodat, guohtumiid geahčadeapmi ja guohtunárvvu rehkenastin, geahčadanmátki báikkiide maid leat badjelmeari guhton. Šattuid čohkken ja vuožuheapmi. Meahccevánddardeapmi oahppama várás (máŋga jándora, lávu ja gávnniid haga), láhččit olggos idjadansaji, ráhkadit lastagoađi, cegget bieggasuoji jna. Oahppomátki dehálaš čohkkenbáikkiide johttingeainnus, báikkiide main lea kulturhistorjjálaš mearkkašupmi (dološ bohččingárddiide, bivdorokkiide jna.) ¶
9. luohká meahccekurssa geahččalit hukset ovddit jagi kurssa nala. Jus 8. luohká kurssas ii leat praktihkalaš sivaid geažil ollen ovtta fáttá oahpahit, de váruha ahte dat fáddá šaddá nuppi jagi mielde. ¶
Meahccekurssa bargoplánaevttohus sáddejuvvui 1958 giđa gulaskuddamii iešguđetlágán ásahusaide boazodoallohálddahusas ja johttisápmelaččaid organisašuvnnas. Diehttelas ahte dán evttohusa ságastalle maid johttisápmelaččaiguin. Buohkat ledje mielas dása. Skuvladoaimmahaga geahččalanráđđi (Forsøksrådet for skoleverket) dohkkehii reivvestis beaiváduvvon 18/8 1959 praktihkalaš oasi dán evttohusas, ja čállá ee. ná: «Dán kurssa sisdoallu orru dárkilit jurddašuvvon ja ákkastuvvon ja orro čiekŋudeame dehálaš osiide mat mearkkašit ollu ohppiid barggus. Go lea johttisámemáhttu duogážin, de gal sáhttá ollu vuordit dákkár kurssas.» ¶
Boazodoallosuorggi meahccekurssa oahppi oahppá gárrat bohccuid. Gorbovuona lahka, Porsáŋggus, 1959. ¶
(Govva: Virginia Davidson / Norsk folkemuseum) ¶
Dáinna luohttámušduođaštusain leat mii de jagis jahkái geahččalan buoridit kurssaid nu ahte ovdalgo1963-kurssaid álggahit, de lea mis dohkálaš plána, vaikko dat ii leat loahpalaš. ¶
Loahppacealkagis raporttas maid vuosttaš meahccekurssa maŋŋel čálii 1959:s lea vuolláičálli čállán ee. «Johttisámimáhttofágas ja earenoamážit meahccekurssain leat mis skuvlla dáfus hui unnán vásáhusat maid nala sáhttá hukset viidáseappot. Danne fertet rehkenastit moadde jagi dasa ahte gávdnat vuohkkaseamos oahpahusvugiid. Dan botta ii berre kurssa čatnat dihto báikkiide dehe dihto bargovugiide. Ferte geahččaladdat – fuolalašvuođain – ovttasráđiid johttisápmelaččaiguin ja eará áššedovdiiguin.» ¶
Okta dain stuorámus hástalusain go álggaheimmet boazodoallofága lei gávdnat oahpahannávccaid mat sáhtte oahpahit skuvllas ja maiddái lágidit meahccekurssaid. Go ii lean buoret, de fertii vuolláičálli váldit badjelasas dan barggu. Barggut leat leamaš miellagiddevaččat ja ollu lea oahppan das, muhto go olles dan suorgejuhkkojuvvon nuoraidskuvllas ledje barggut mat eai lean čovdojuvvon, de lea álo leamaš beare unnán liigeáigi bargat dainna earenoamáš surggiin. ¶
1960:s oaččui skuvlla oahpaheaddjijoavku divrras veahki oahpaheaddjis Kirsten Ravna Porsangeris, gii lea johttisámisogas ja bajásšaddan boazodoallobirrasis. Moai letne juogadan oahpahusa johttisámemáhtus ja letne goabbat meahccekurssaid lágidan, son 9. luohká nuorttabealde ja mun 8. luohká oarjjabealde. ¶
Muđui letne váldán vehkkeoahpaheddjiid oahpahussii maid sii máhtte bures. Dás ferte earenoamážit namuhit šibitdoaktára Sven Skjenneberg, guohtunoaivadeaddji Erling Lyftingmo, kapteainna Knut Spilling, valáštallanbagadalli Odd Haugen, johttisápmelaččaid Ellen Marie Anti ja Anders Bær jr. Muđui leat geavahan eará johttisápmelaččaid ráđđeaddin ja veahkkeoahpaheaddjin. Meahccekurssaid áiggi ávkkástallat johttisápmelaččaid mat gullet daidda orohagaide gos ain leat. ¶
Váttisvuohta maid leat dovdan bures, lea go váilot oahppogirjjit. Leat čoakkašan fáttáid fágačállosiin, áviissain, giehtagirjjiin ja priváhta čállosiin. Hui hárve leat gávdnan maidege mii leat juste heivehuvvon min atnui. ¶
Landslaget for tamrein (Boazoriikkasearvi) lea Ingvald Brudeli bokte dahkan buori barggu bajásčuvgehussuorggis go leat almmuhan girjji Norsk tamreindrift ja áigečállaga Fjell-Nytt . Earret Reindriftsbladet (Boazodoallobláđđi) nammasaš áigečállaga man Norgga Boazosápmelaččaid Riikkasearvi almmuha, de addet namuhuvvon čállagat mávssolaš oahpponeavvuid oahpahussii. Svenska Renforskningena (Ruoŧa boazodutkan) čállosat leat leamaš buorit veahkkeneavvut oahpaheddjiide. Guohtunoaivadeaddji Lyftingsmo lea čállán oanehis ja álkis guohtunoahppogirjjáža boazodoallosuorgái, ja šibitdoavttir Skjenneberg lea measta geargan giehtačállosiin Rein og reindrift nammasaš oahppogirjjiin (sullii 200 siiddu ja govat). Dát barggut mearkkašit ollu go galget čoavdit oahppogirjevátnivuođa váttisvuođaid. ¶
Maŋŋel konferánssa eanandoallohoavddain Bartholdseniin ja vuolláičálliin lea Sven Skjenneberga ráhkadan plána golmma mánnosaš erenoamáškursii boazodoallosuorggi oahpaheddjiide. Das gal sáhttá ollu vuordit. Jus dat skuvllat mat áigot álggahit boazodoallooahpahusa sáddejit oahpaheddjiid dákkár kursii, de dat váikkuhivččii boazodoaloealáhussii oba riikkas. ¶
Lea várra jurdda dán kurssa bidjat soames eanandoalloskuvlii. Dasto čuožžila gažaldat skuvlabáikkis boazodoallosuorggi joatkkaoahpus, nappo dakkár mii hukse boazodoallosuorggi nala mii lea suorgejuhkkojuvvon nuoraidskuvllas. Dasto besset sii geat háliidit, eaktodáhtolaččat vázzit 10. luohká doppe. Ruovttufidnoskuvla sámiide Guovdageainnus lea lunddolaš báiki dasa, jus fal oahpahannávccaid sáhttá oažžut. ¶
Vaikko boazodoallosuorgi leage sajáiduvvan suorgejuhkkojuvvon nuoraidskuvlii, de ii leat čoavdán buot váttisvuođaid. Ferte čađat leat ovdáneapmi ávkkálaš ja áigeguovdilis oahpahanmálliin. ¶
Gártet maid organiseremis váttisvuođat. Boazodoallofága lea dán rádjái váldán eŋgelasgiela saji fágajuohkinplánas. Diibmá álggahuvvui eŋgelasgiella 6. luohkkái johttisámeskuvllas, ja de berrejit oahppit beassat joatkit dainna maiddái boazodoallosuorggis. Dán oahppojagi leat johttisámeoahpus váldán guokte diimmu golmma diimmus vahkkui eŋgelasgillii. Mii leat dán rádjái čoavdan dan dainna lágiin ahte leat bidjan johttisámemáhtu (1 diimmu) seamma oahpaheaddjái go das geas lea biologiija (2 diimmu) ja geografiija (2 diimmu) luohkás. Go ovttas oahpaha botanihka ja zoologiija ja maiddái geografiija ovttas etnografiijain, de sávvat ahte dainna lágiin čađahuvvo eanas oassi 7. luohká johttisámemáhtu lohkanmearis. Dál fertet gávdnat lohkamuša daidda ohppiide 8. luohkás geat háliidit boahtte jagi lohkat eŋgelasgiela boazodoallosuorggis, ja maŋŋel 9. luohkás. Fágagáržžádusa ballu lea čuohcan maiddái boazodoallosuorgái! ¶
Muhtin jagiid sáhttet leat nu unnán johttisámemánát Kárášjogas ahte eai deavdde olles luohká boazodoallosuorggis. Sii geat háliidit fidnoráhkkanan oahpahusa 9. luohkás, galget sáhttit oažžut sierra suorggi boazodoalus. Muhto movt lea boazodoallofágain dáin ohppiin 7. ja 8. luohkáin? Ja movt šaddá dainna praktihkalaš hárjehallamiin váhnemiid luhtte dehe meahccekurssas go oahppit galget leat skuvllas borgemánus geassemánnui? ¶
Jus berošteaddji bealit čájehit seamma beroštumi ja buorredáhtu go dán rádjai leat dahkan, de livččii ain vejolaš gávdnat heivvolaš čovdosiid. Ii berre hilgut sierra ortnegiid mat leat seailluhanveara, vaikko dát čuhcet skuvlla hálddašeapmái. ¶
Lea maid lunddolaš čuovvut oktavuođalinnjáid vulosguvlui skuvllas johttisámeoahpu fágas. Dás jurddaša ruovttudoallooahpu ja o-fága (luonddufágaid ja servodatfágaid) birra mánáidskuvllas. Ruoŧa sámeskuvllain leat das nana árbevierut maid mii sáhttit ávkkástallat. ¶
Johttisámeskuvllas berre leat sierra oahppoplána ruovttudoallooahpus (1.–3. luohkás). Nu go eará ruovttudoallooahpuin eará skuvllain galgá dát fága, mas ruoktu lea guovddážin, oahpasnuhttit mánáid iežaset lagasbirrasii, oahpahit sidjiide dihto bargovugiid ja dahkat vuođu maŋitáiggiid servodat- ja birasoahpu oahpahussii. Johttisámeskuvla ferte ruovttudoalloohppui viežžat dieđuid sámiid eallimis, sin bargguin, biergasiin dehe reaidduin ja birrasis, elliin ja šattuin meahcis. Vuolláičálli lea moadde jagi áigi čállán evttohusa johttisámeskuvlla ruovttudoallooahpa oahppoplánii, mii lea geahččaluvvon smávvaskuvllas. Dát ášši šattai dađibahábut duvdiluvvot eret losit bargguid geažil nuoraidskuvlladásis. ¶
Servodat- ja birasoahpu 4.-6. luohkáide (geografiija, historjá, servodatoahppu ja luonddufága) berre sáhttit rievdadit veahá, nu ahte sáhttá šaddat viidát ruovttudoallooahppu, dehe «nomádaoahppu», manin Ruoŧas dat gohčoduvvo. Dan sáhttá dahkat jogo nu ahte earenoamážit deattuha dan mii lea oahppi lagasbirrasis dehege várrejuvvo juohke vahkku okta diibmu «sámiohppui» mii lea servodat- ja birasoahppu, mas ee. lea kulturhistorjjálaš fáddá. Ruoŧŧelaččaid plánas «nomadkunnskapas» (johttisámemáhtus) leat buorit dovdomearkkat dasa. ¶
Ferte deattuhit ahte boazodoallofága ii leat áibbas sierra skuvllas ja suoláda áiggi dábálaš fágain. Dehálaš liigeoasit dán fidnomerkejuvvon fágas bohtet buorrin eará fágaide. Adnojit ollu bargogirjjit dán fágas, ja oahppit ožžot dávjá bargobihtáid maid galget čoavdit. Sii fertejit atnit fágagirjjálašvuođa. Dát boahtá ávkin dárogielfágii. Lassioahppu ii šatta unnit go duos dás ain lohkat ja čállit daid áššiid birra main oahppit beroštit ja main lea oktavuohta sin ruovttuide. Vuđolaš oahpahus bohcco, boazodávddaid ja luhtehiid birra, lasiha máhtuid biologiijas ja fysiologiijas. Biebmooahppu ja njuovvanoahppu boahtá buorrin ruovttudoalloohppui. Geografiija fága oažžu lasáhusaid johttisámeoahpus buot luohkkádásiin ja meahccekurssain. Kurssat maid gokčet osiid lášmmohallanfágas. Fágat rehkenastin, historjá, servodatoahppu ja sárgun ožžot maid gokčojuvvot osiid daid ollu fáttáid ja doaimmaid bokte mat leat boazodoallofágas. Sáhttá roahkka lohkat ahte dát fidnomerkejuvvvon fága dahká ohppiid buotbeallásažžan mas vuolggasadji lea sin ruoktokultuvra. ¶
Ellen Marie Anti lei badjeolmmoš ja searvvai boazodoallosuorggi meahccekursii oahpaheaddjin. Dá son dahká dola árranii. Duogážis Kirsten Anne Turi. Gorbovuona lahka, Porsáŋggus, 1959. ¶
(Govva: Virginia Davidson / Norsk folkemuseum) ¶
Lea veadjemeahttun dadjat juste man muddui boazodoallofága doarju daid iežá fágaid eahpenjuolgadit. Dás soaitá fertet namuhit ahte jahkegeahččalemiin ja loahpalaš eksámenis ožžot seamma bargobihtáid go dábálaš praktihkalaš suorggis. ¶
Gaskamearálaš bohtosat leat sullii seamma dásis goappašat luohkáin, vaikko R-suorggis leat 11 vahkku oanehit skuvlaáigi jahkái. Dása sáhttet leat ollu sivat, omd. ahte R-suorggis eai leat nu ollu oahppit, muhto juoga goitge čájeha dan ahte sii leat boazodoallofága čađa ožžon vissis praktihkalaš máhtu atnit skuvladáidduideaset. ¶
Lea goit veahá riekta dadjat «erenoamáš oahppu dahká buoremusat ohppiid buotbeallásažžan.» ¶
Loahppacealkámuššan dán čállosis sáhttá lohkat ahte oassi lea juo dahkkon boazodoallooahpahussii. Ain váilu ollu, muhto das gal lea oassi olámuttos. Huksenáigodagas, go lea álo hoahppu, de livčči álki duvdilit dán barggu eret ja vuordit dassážii go bohtet eanet oahppan olbmot geat barggaše vuođđobargguid. Muhtin fertii goitge álggu dahkat – ja čurbošit nu go aiddoálgit dávjá dahket. De fertejit njulgehusat boahtit dađistaga. Eanandoallooahpahus dárbbašii maid láddanáiggi ja dan leat várra ain buorideame. ¶
Livččii beare ollu vuordit ahte dat vuođđooahpahus mii lea addon suorgejuhkkojuvvon nuoraidskuvllas, addá dakkaviđe bohtosiid duohtadilis boazodoalus. Gálggat/ čuolmmat jurddašit ulbmillaččat leat goitge biddjojuvvon, ja sávvamis dát bohtet oidnosii duohtadili daguin go dát nuorat leat rávisolbmot ja váikkuhišgohtet iežaset siiddain. Ovdáneapmi man ii šat sáhte bissehit lea álggahuvvon. Lea ágga jáhkkit ahte boahtte buolva johttisápmelaččat gávdnet ođđa ja eanet gánnáhahtti vugiid sin áhčiid rikkis árbevirolaš ealáhusas. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Trygve ja Randi Nordback Madsen čuččodeame barttaska ovddabealde Bassevuovddis Kárášjogas, 2003 beassážat. (Govva: Svein Lund) ¶
Eai dáidde leat galle dakkár náittosguimmeža, geain leat nu iešguđetlágan vásáhusat sámi mánáid skuvlavázzimis, go Trygve Madsenis ja Randi Nordback Madsenis. Sudnos leat oktiibuot vásáhusat sihke oahppin, studeantan, váhnemin, vuođđoskuvlla ja joatkkaskuvlla oahpaheaddjin, rektorin, skuvladirektevran ja departemeantta konsuleantan. Soai leaba bargan máŋgga báikkis nugo Guovdageainnus, Kárášjogas, Davvesiiddas, Čáhcesullos ja Oslos. ¶
Randi Nordback Madsen riegádii 1930:s ja bajásšattai Follafossas Davvi-Trøndelágas. Go son vuosttaš geardde deaivvadii sámi ohppiiguin, de ii máhttán sánige sámegiela. ¶
Trygve Madsen riegádii 1927:s ja bajásšattai Guovdageainnus, gos su áhčči lei oahpaheaddjin. Ruovttugiella lei dárogiella, muhto son oahpai sámegiela mánnán juo. ¶
Finaimet sudno galledeamen Hønefossas Buskerudas ja barttas Bassevuovddis Kárášjogas ja nu beasaimetge gullat veahá das maid soai leaba vásihan. ¶
– Mu álbmotskuvla lei boares giliálbmotskuvla, muitala Randi. – Mii vácciimet skuvlla juohke nuppi beaivvi, ja daid beivviid go ii lean skuvla, de ledjen bearrašan mielde bargamin máŋggalágan bargguid, ee. gilvviimet muoraid. ¶
Maŋŋá álbmotskuvlla, de háliidin joatkit skuvlavázzima, muhto báikkálaš birrasis lei unnán doarjja dasa. Datte bessen mátkái ja gearggahin gymnása Oslos. Maŋŋá gymnása ohcen oahpaheaddjiskuvlii, muhto in beassan dohko álgit go ledjen menddo nuorra. Baicca bessen bargui Finnmárkui sadjásašoahpaheaddjin. ¶
– In diehtán ollenge mii mus lei vuordagis. Ii oktage lean muitalan munnje ahte doppe sáhtán deaivvadit ohppiiguin geat hálle eará giela go dárogiela. Ja čájehuvvui ahte eanaš oahppit ledje sámegielagat ja dárogiela gal máhtte unnán. Mun lean maŋŋá jurddašan ahte ohppe go son sii maidege dan jagi go mun ledjen doppe. Diet jahki bisánii munnje muitui. Áddejin ahte juoga lei áibbas endorii, go Norggas sáhtii oažžut artiuma ((Examen artium = gymnásaeksamen, dárbbašlaš eksámen beassat universitehtii. Vástidii sullii dálá joatkkaskuvlla oppalašfágalaš suorggi eksamenii.)) gulakeahttá ahte doppe leat seamma riikka olbmot, geat hálle eará giela go dárogiela. ¶
Go Randi lei bargan jagi sadjásašoahpaheaddjin, de manai Levangerii oahpaheaddjiskuvlii. Finnmárkku vásáhusaidis geažil son dalle čálii pedagogihka sierrabargun sámi ohppiid oahpahusa birra. Dát bargu lea sus ain áimmuin, ja go galledat su Hønefossas, de beassat geahčadit dan. Go jurddaša ahte dat lea čállojuvvon 1950-logu álggogeahčen, de dat lea vuđolaš bargu, ja dat suokkardallá dáruiduhttinpolitihka mii dalle jođihuvvui ja man son ieš lei searvvis dahkamin duohtan skuvllas. Dán barggus son buohtastahttá Sis-Finnmárkku ja Trøndelága skuvllaid ohppiid lohkanleavttu. ¶
– Nu dalle jurddašedje, dadjá son dál. – Dan maid mii dál diehtit lohkama ja áddema birra, de sáhttá dadjat ahte dát ii addán rivttes gova. Ii leat lohkanleaktu, muhto ádden mii livččii galgan mihtiduvvot. ¶
Trygve šattai bajás ja váccii skuvlla áibbas eará birrasis: ¶
– Mu váhnemat fárrejedje Sálttus Guovdageidnui jagis 1920. Mu áhčči, Ludvig Madsen, lei oahpaheaddji, ja eadni lei ruovttus viđain mánáin ja doalai náveha. Áhčči logai sámegiela báhppa Smithain, ja hállagođii sámegiela njuovžilit. Mu váhnen-guovttos ásaiga Guovdageainnus gitta eváhko rádjai 1944. Dalle soai fárriiga ruovttuguvlui Sáltui. Áhčči beasai oahpaheaddjin dohko, ja dohko soai ásaiduvaiga. ¶
Guovdageainnu skuvllas mis ledje njeallje oahpaheaddji. Áhči lassin ledje Anders Bongo, Alfred Larsen ja Marit Grønolen. Marit Grønolen lei áidna sis gii ii hállan sámegiela. Risttalašvuođas ledje mis guovttegielalaš girjjit, sihke katekisma, biibbalhistorjá ja dieđusge Biibbal vel. Mii sáhtiimet lohkat ja muitalit jitnosit ruovttubihtáid dan gillii masa háliideimmet. Muđui mis ledje dušše dárogiel oahppogirjjit, muhto oahpaheaddjit geavahedje ollu sámegiela oahpahusas, ainjuo gitta 4.–5. luohká rádjai. ¶
Midjiide, geat ásaimet Sis-Finnmárkkus, ii lean álki álgit joatkkaohppui dan áigge. Ovdal soađi vácciiga dušše guovttis realskuvlla. Nubbi lei mu oabbá, ja nubbi gis Edel Hætta Eriksen. ((Geahča Edel Hætta Eriksena muitalus , Sámi skuvlahistorjá 1.)) ¶
Mun áigon šaddat oahpaheaddjin, muhto dat ii lean mihkkege álkes áššiid. Guovdageainnus in ožžon go 6 jagi álbmotskuvlla. Vai beasan joatkit, de vulgen Trøndelágii. Doppe Levangeris mun vázzen gávpeskuvlla ja Skogn álbmotallaskuvllas gis guovttemánnosaš bajilmáhttinkurssa, mii lei jurddašuvvon oahpaheaddjiskuvlii sisabeassangeahččaleami várás. Dasa lassin vel čađahin dárogiela ja rehkenastima korrespondánsakurssaid go ledjen militearas. Dát dagahedje ahte bessen álgit Levangerii 4-jagi oahpaheaddjiskuvlii. Doppe moai Randiin gávnnadeimme, son váccii 2-jagi suorggi. Maŋimuš jagi oahpaheaddjiskuvllas válden maiddái skuvlalávlunoahpaheaddjieksámena Troanddima Musihkkakonservatorias. ¶
1953' rájes 1955' rádjai Trygve barggai oahpaheaddjin Kárášjogas ja skuvlajagi 1955 barggaiga goappašagat Malmas Davvi-Trøndelágas. ¶
1956' rájes 1958' rádjai Trygve Madsen barggai prográmmačállin sámeradios, mii dalle lei oassin NRK-Finnmárkkus Čáhcesullos. Doppe son lei vuosttaš ja áidna bargi, gii barggai ollesáiggi ja sus leige ovddasvástádus sámi sáddagiidda. ¶
– Mis lei Erling Hirsti gii logai ođđasiid, Agnes Øwre ráhkadii dálueamitprográmmaid ja mu viellja Erland Madsen lágidii gis eanadoalloprográmmaid. Mus alddán lei mánáidprográmma lassin ovddasvástádus organiseremii. Skuvlaáššit unnán gullojedje dáin prográmmain. Mii muitaleimmet veahá das maid Sámelávdegoddi barggai, muhto lávdegotti árvalus ii boahtán ovdalgo mun heiten doppe. ¶
Áigodagas 1958-60 barggaiga goappašagat Rájá skuvllas Kárášjoga gielddas, Trygve lei jođiheaddjin ja Randi oahpaheaddjin. 1960:s fárriiga Kárášjoga skuvlii, mii lei márkanbáikkis, doppe soai barggaiga seamma bargguid. Dát lei dakkár áigi goas ledje ollu riiddut. Dáruiduhttinpolitihkkárat vašuhedje buot mii jo leaččai sámegillii gullevaš skuvllas. ¶
– Muittán ovtta oahpaheaddji gean namma lei Eivind Tønnesen, ja gii lei suovvan ohppiid čállit moadde sámegiel sáni, muitala Trygve. – Dan gal dáruiduhttindoarjaleaddjit válde ovdan skuvlastivrras ja háliidedje ahte oahpaheaddji galggai cuiggoduvvot. Nu garas lei dáruiduhttinpolitihkka mii dalle lei fámolaš gielddas. ¶
Olles eallima lea Trygve beroštan lávlumis ja musihkas. Jo mánnán hágai geasanasa, ja ain čuojahallá dáinna čuojanasain, ee. Ringerike geasanasjoavkkus. Muđui son lea eanemusat čuojahan piano. Son lea bidjan šuoŋa máŋgga lávlagii ja go buot vuosttamuš sámi lávlunskearru ilmmai 50-logus, de lávllui Marie Varsi Gussavuordi masa Trygve Madsen lei šuoŋa bidjan. Son lea maid jorgalan ollu lávlagiid sámegillii ja almmustahttán guovttegielalaš lávlungirjji ovttas Isak Østmoin ja Thorleif Bergain. (( Lávlagirji – samisk sangbok. Universitetsforlaget 1975)) ¶
– Mii eat beassan juigosiid gal geavahišgoahtit skuvllas. Jos mii dan livččiimet dahkan, ja váhnemat dan gullan, de livččen lihcohallan. Áidna maid sáhtiimet dahkat lei heivehit dárogiel lávlagiid sámegillii ja ráhkadit ođđa lávlagiid. Ovtta dain vuosttaš sámegiel lávlungirjjiin doaimmahii Pekka Lukkari. Vuosttaš girji ilmmai 1948:s, nubbi gis 1980:s. Das ledje vihtta ođđa lávlaga maiguin moai ovttasbarggaime. ¶
Hutkás ja ealljáris mátta-norgalaš musihkkaoahpaheaddji álggii streaŋgačuojanasaid čuojahanoahpahusa, ja boađus lei dát čuojahanjoavku. ¶
(Foto: Trygve Madsen) ¶
Áigodaga 1962–63 leigga sihke Randi ja Trygve Oslos lohkamin sámegiela vuođđofága. Dalle lei vuosttaš geardde go sáhtii lohkat vuođđofága Oslos. Oahpaheddjiide fállojuvvui jagi lohkanvirgelohpi lohkat sámegiela, ja čatnanáigi lei 5 jagi. Dán fágii ii gáibiduvvon lohkangelbbolašvuohta. Oažžut lohkangelbbolašvuođa lei juoga eará go maŋŋá, áidna mii galggai lei gymnása eksámen dahje examen artium, manin dan dalle gohčodedje. Randis lei lohkangelbbolašvuohta, go lei vázzán gymnása, muhto Trygves ii lean dat dalá njuolggadusaid mielde, vaikko sus lei 4-jagi oahpaheaddjiskuvla ja dárogiela gaskafága Norgga oahpaheaddjiskuvllas. Sámegiella lei danin áidna fága maid son sáhtii lohkat universitehtas. ¶
Sámegiela oahpaheaddjit ledje Thor Frette, Knut Bergsland ja Asbjørn Nesheim. – Sii ledje iešguđetláganat: Frette lei systemáhtalaš ja teorehtalaš, Bergsland lei gis hui mohkkái ja Nesheim, geas lei váldoovddasvástádus kulturhistorjjás, lei hui čeahppi oahpahit. Giellaoassi lei hui teorehtalaš giellaoahppa. Studeanttat ledje sihke olbmot, geain lei sámegiella eatnigiellan ja olbmot, geat eai báljo máhttán sámegiela ovdalaččas. Eanaš studeanttat bohte Finnmárkkus, ja fága gohčoduvvui «Finnmárkku sámegiellan». Oahpahus lei dárogillii ja studeanttat galge maiddái vástidit dárogillii eksámenis. Studeanttaid searvvis ledje máŋggas, geat maŋŋil šadde guovddáš olmmožin sámi skuvllas ja kultureallimis, nugo Nils ja Laila Jernsletten, Thorleif Berg, Kristian Nymo, Anna Mørk ja Isak Østmo. ¶
Dan áigge galge oahpaheaddjit, geain lei dábálaš oahpaheaddjioahppu ja geat válde lassioahpu, ohcat skuvlastivrras oažžut adjunktagelbbolašvuođa dohkkehuvvot. Maŋŋá go sámegiela vuođđofága cevzzii, de Randi ozai oažžut adjunktagelbbolašvuođa dohkkehuvvot. Skuvlahoavda árvalii biehttalit ohcamuša, ja skuvlastivra mieđihii dasa. Sii oaivvildedje ahte sámegiella ii lean oahpahusfága, ja danin ii lohkkojuvvon buorrin skuvllas. Randi váidalii Skuvladirektevrii ja doppe oaččui doarjaga. Muhto skuvlahoavda ii vuollánan ja váidalii ášši departementii. Departemeantta mearrádusa vuođul de oaččui viimmat dan dohkkehuvvot. De lei celkojuvvon bajimuš dásis ahte sámegiella lei gelbbolašvuohta man skuvla dárbbašii. Muhto ain galge mannat ollu jagit ovdalgo fága iđii vuođđoskuvlla diibmoplánii. ¶
Go beassagohte oahpahit sámegiela álgodásis, de váhnemat eai lean nu mielas dasa. Go skuvladirektevra sáddii čállosa dán birra, de ákkastalai ahte sámegieloahpahus lei dárogiela nannema várás. Vaikko ollugat oaivvildedjege ahte lohkat ja čállit sámegiela lea iešalddis mávssolaš, de lei dárogiela oahppan ain áidna dohkkehuvvon mihttun. ¶
Trygve ja Randi barggaiga goappašagat Kárášjoga mánáidskuvllas go sámegiela álgooahpahus álggahuvvui 1967:s. Ledje 7 oahppi, geat ožžo sámegiela oahpahusa vuosttaš jagi, buohkat gulle márkanbirii. Trygve oahpahii sidjiide sámegiela, Randi gis dárogiela. Ii lean dušše sámegieloahpahus mii lei ođas, muhto maiddái ahte dárogiella galggai oahpahuvvot amasgiellan nugo dat lei ohppiide, dárogiella ii oahpahuvvon juonin man sii «berrejedje» áddet. ((Trygve Madsen muitala eambbo dán birra artihkalis Norgga sámeskuvlla birra , girjjis Sámi skuvlahistorjá 1. )) ¶
Kárášjoga gildii ásahuvvui áigá jo nuoraidskuvla, ja sii besse vásihit nuppástuhtti ortnegiid ahte mo nuoraidskuvla galggai organiserejuvvot. ¶
– Váigadeamos lei kursaplánaáigodat. Váhnemat dábálaččat válljejedje vuolimus kursaplána, eai sii navdán mánáideaset nagodit eambbo. Eará birrasiingis váhnemiin ledje eambbo vuordámušat mánáidasaset, ja válljejedje bajimuš kursaplána, vaikko vel oahppit eai lean nu čeahpit. Boađus ii šaddan govttolaš: Muhtin kursaplána 2 oahppi, gii oaččui Hui buorre (Mg) árvvoštallojuvvui heajubun go kursplana 3 oahppi geas lei Oalle buorre (Ng). Ja sámegielat ohppiide dat čuozai eambbo go earáide go ohce joatkkaskuvllaide, eai sii beassan dohko álgit, go sis ledje vuolit kursaplánat nuoraidskuvllas. ¶
Kárášjogas soai oassálasttiiga ollu kultuvrralaš doaimmain báikkis. Vuosttaš jagiid go leigga Kárášjogas, de Trygve láidestii seahkalaskoara. Jagiid 1958–60 Trygve lei searvvis álggaheamen teáhterjoavkku «Katta» (Karasjok Amatør-Teater Til Adspredelse). Dat čájehedje Folk og røvere i Kardemomme by (Olbmot ja rievvárat Kardemomme gávpogis), Huset i skogen (Dállu meahcis), Jeppe på Bjerget (Jeagge-Jussá) ja My fair lady . Buot dát bihtát čájehuvvojedje dárogillii. Trygve maid lágidii riikkateáhterčájálmasaid sámegillii, vuosttaš lei Dávggáid vuolde 1963:s, nubbi lei Dola birra Per Hættain. Trygve ja Randi leigga maid čájeheamen Riikkateáhtera vuosttaš vávváteáhterčájáhusa; Mikku-Mát'te ja su us'tibat . ¶
Trygve Madsen barggai hui áŋgirit oaččuhit sámegiel teáhtera. 1960-logus jođii Riksteateret ovttasbarggus Svenska Teaterniin sámegiel vávváteáhteriin. ¶
1968:s válljejuvvui Randi Norgga oahpaheaddjisearvvi nubbinjođiheaddjin, ja fárrii dalle Osloi. Dát doaibma sus lei gitta 1973' rádjai. Maŋŋá oahpaheaddjisearvvi áiggi, de lei Randi rektorin Oslos, álggos vuos Årvollas, ja dasto Nordseter nuoraidskuvllas. ¶
Trygve fárrii maiddái Osloi, gos son bargagođii rektorin kránnjágielddas Nittedalas ja maŋŋil Munkerud skuvllas Oslos. Munkerudas barggadettiin son lei njunnošis láidesteamen hui viiddis ohppiidlonohallama dán skuvlla ja Kárášjoga mánáidskuvlla gaskkas. ¶
– Lei nu ahte SAS:s lei hirbmat buorre fálaldat mánáide, geat eai lean vel deavdán 12 jagi ja geat mátkkoštedje rávesolbmuiguin fárrolaga. Dat mearkkaša ahte dát lonohallan ii šaddan skuvllaide máksit eambbo go dábálaš leairaskuvla lahkosiin. Mii danin lonohalaimet boarraseamos ohppiid, geat sáhtte geavahit dán fálaldaga; 5. luohkkálaččaid. Oahppit orro guhtet guimmiideaset luhtte vahkku, ja sii čuvvo oahpahusa skuvllas. Kárášjogas oahppit fitne maiddái duoddaris, Oslos gis besse fitnat erenoamáš turistabáikkiin nugo Holmenkollenis ja Norgga Álbmotmuseas (Norsk Folkemuseumas). Stuorámus dáhpáhusaid searvvis lei go Kárášjoga oahppit bovdejuvvojedje Šlohttii Gonagas Ovllá lusa boradit. ¶
Sáhtte leat 70–90 oahppi dákkár mátkkis mielde, nu ahte mii devddimet olles girdi ja SAS ii dáidde gal leat dinen áktánasat min dihtii. Nu ahte fargga heaittihedje dán fálaldaga ja mis ii lean šat várri joatkit lonohallama. Dál leat gollan sullii 30 jagi lonohallama rájes, muhto máŋga bearraša leat guhká doalahan oktavuođaid. Soapmásiin lea ain oktavuohta. ¶
1980-logu álggus jearahišgohte sámegielkurssaid Oslos. Álggos jearai Sámiid Searvvi Ragnhild Nystad mus ahte sáhtášin go váldit badjelasan eahketkurssa. Veahá áiggi geažes fertiimet juohkit kurssa guovtti dássái, daid várás geat ledje álgodásis ja daidda geat jo máhtte veahá. Davvin-girjjit ledje aiddo ilbman, ja dat ledje ođđa čállinvuohkái. Dan in lean oahppan, mun fertejin ieš oahppat dađistaga go oahpahin. ¶
Ja de Sámiid Searvi oččodišgođii sámegiela Oslo skuvllaide. Rektorat ledje guovtte oaivilis ahte galge go addit vejolašvuođa lonuhit ođđadárogiela sámegielain. Muhto de sáddii Girko- ja oahpahusdepartemeanta johtočállosa, mii čielggadii ášši. Dalle mun bidjen johtui čállosa iežan skuvllas ja muhtun kránnjá skuvllain ja oaččuimet 3-4 oahppi, geat háliidedje sámegiela. Skuvlastivra fertii meannudit ahte galggan go mun rektorin beassat geavahit oahpahusáigán sámegieloahpahussii. ¶
Muhtun jagiid maŋŋá oaččuimet vuosttaš oahppi sámegielain joatkkaskuvlii. Son lei mus oahppin vuosttaš jagi, muhto de ožžon barggu Gironis ja fárrejin dohko, ja Randi válddii badjelasas dán oahppi nuppi jagi. Muhto de fárrii Randige davás, nu ahte goalmmát jagi oahpahii Bibbi Johnskareng su. Ártegeamos lei ahte dán oahppis ii lean sámi duogáš, son lei rivgonieida. Sus ii lean vejolašvuohta hállat sámegiela Oslos, nu ahte moai válddiime su mielde iežame bartii Kárášjohkii álo go dohko manaime. ¶
I1986:s nammaduvvui Randi Nordback Madsen Finnmárkku skuvladirektevran, dán virggis son lei 1992' rádjai. Dán áigodaga soai ásaiga Čáhcesullos. ¶
Trygve muitala: – 1987:s sámi dáiddárorganisašuvnnat ásahedje oktasaš čállingotti. Dan sii gohčodedje «Čállin». Čuovvovaš organisašuvnnat vuođđudedje dan: SGS (Sámi Girječálliid Searvi), SDS (Sámi Dáiddačehpiid Searvi) ja SMS (Sámi Musihkkáriid Searvi). Mun álgen bargat čállin dohko ođđajagemánus 1987:s. Bessen bargat Čáhcesullos, muhto geahččalanáigodaga maŋŋá mii bisttii geassái 1988, gávnnaheimmet ahte kántuvra berrešii leat sámi guovddášguovllus, ja kántuvra de sirdojuvvui Kárájohkii. ¶
– Dáiddárorganisašuvnnain barggadettiin jearai Čáhcesullo joatkkaskuvla mus ahte sáhtášin go oahpahit sámegiela doppe. Sis ii lean leamaš goassege sámegiela fálaldat ovdal, nu ahte mun ledjen vuosttaš sámegieloahpaheaddji doppe. Vuosttaš jagi lei mus dušše okta oahppi, ja ledjen dušše diibmooahpaheaddjin. Maŋit jagi juo ledje eanet oahppit, geat háliidedje oahppat sámegiela. Dalle mus lei olles oahpaheaddjivirgi, ja sámegiela lassin ledje vel moadde musihkkadiimmu. Dan maŋŋil lei olles bargu sámegielain ja vel eambboge. Maŋimuš jagi go ledjen doppe, de ledje mus 36 oahppi. Mun váruhin muitalit ohppiide ahte jos sii válljejit sámegiela, de sii čužžot nannosat juolggi alde go ohcet bargguide, ja dat ágga gal doaimmai! Mun oahpahin 4 dásis: sámegiela vuosttaš giellan ja nubbingiellan, daid geat ledje veahá oahppan sámegiela nuoraidskuvllas ja daid geat eai máhttán maidege. Eanaš oahppit ledje Deanus ja Unjárggas eret. Joavkkut ledje iešguđet sturrodagas, ovtta oahppis gitta logi oahppái. ¶
Maŋimuš jagi lei mus vel sámegieloahpahus Girkonjárgga joatkkaskuvllas. Sii ledje heađis go váillui sámegieloahpaheaddji, ja munnje fálle jogo girdit dahje vuodjit dien gaskka. Muhto girdiruvttot eai heiven, nu ahte fertejin vuodjit 17 miilla goappáge guvlui juohke bearjadaga. Vulgen ruovttus 6 áigge iđđedis ja in joavdan ruoktot ovdalgo maŋŋiteahkeda. Ledje njeallje oahppi goabbat dásis. ¶
Randi barggai skuvladirektevran daid áiggiid go sámi ohppiid skuvlafálaldat sakka nuppástuvai. ¶
– Skuvladirektevra galggai dárkkistit ahte skuvlastivrraid mearrádusat ledje lágaid ja njuolggadusaid mielde. Mii geahčadeimmet danin skuvlastivrraid beavdegirjjiid. Guovdageainnu skuvlastivra lei mearridan álggahit sámegiela geatnegahtton fágan. Muhto dan áigge ii lean dasa láhkavuođđu, easkka maŋŋil šattai nu. Danin fertejinge cealkit ahte mearrádus ii lean lobálaš, vaikko vel livččenge dáhtton dan lobálažžan. Danin Sámi Áigi-aviisa fallehii mu sámevuostálasti skuvladirektevran. ¶
Álggedettiin lei mis maiddái ovddasvástádus geahčadit oahpaheddjiid virgádemiid, dat mearkkaša ahte mii galggaimet dohkkehit skuvlastivrraid mearrádusaid. Maŋŋil daid adde gielddaide mearridit. ¶
Skuvladirektevrras lei deaŧalaš bargu nannet oahpaheddjiid máhttodási. Danin álggaheimmetge kurssaid oahpaheddjiid várás – geahččalin maid álggahit kurssaid sámegiela oahpahusa várás, ovttasráđiid Sámi oahpahusráđiin. Deaŧalaš oassi dán barggus lei virgádit pedagogalaš konsuleanttaid gielddaide. ¶
Finnmárkku skuvladirektevra oaččui oalle ollu ruđa juohkit gielddaide nannet sámi ohppiid oahpahusa. Eanemusat manai sámegieloahpahussii, muhto sáhtiimet maiddái addit ruđa juohkindiimmuide dakkár fágain go dárogielas ja matematihkas. ¶
Bargen maiddái ollu suomagieloahpahusain. Dan áigge oahpahišgođii okta skuvla kveanagiela, dasa in lean nu mielas. Oaivvildin ahte sii galge čuovvut suomagiela, mii lei standardiserejuvvon giella. ¶
Mu áiggis go ledjen skuvladirektevran, de Finnmárkku skuvladirektevrra arkiiva sirdojuvvui Stáhtaarkiivii Tromsii. Fertejin dan dárkkistit, ee. mearridit maid sáhtii albmosin dahkat ja mat eai galgan šaddat almmolažžan. Ollu lei čállojuvvon nammejahkii ohppiid birra. Muhtun oahppit leat navdojuvvon miellaváillagin, muhto duohta sivva lei baicca ahte ollugiin ledje giellaváttisvuođat, dysleksiija dahje dáide maid leamaš gulus ja oainnus sivat. Skuvladoavtterortnet ii doaibman buot báikkiin seamma bures. Mu mielas lea boastut dahkat dánlágan čállosiid almmolažžan. Dát čállojedje dan áigge go oahppanváttisvuođat eai iskojuvvon eaige veahkkedoaimmat lean oažžunláhkai gostege dán riikkas. ¶
–– Lean beroštan das ahte juohkehaš gii háliideaš sámegiela, galgá oažžut fálaldaga iežas dásis ja gáibádusaid maid sáhttá hálddašit. Danin oaivvildange deaŧalažžan ahte vuođđoskuvla sáhttá fállat «sámi giela ja kultuvrra», mii lea oahppoplána vuolit dásis go nubbinegiella. Jos oahppit fárrejit sámi gielddaide omd. dalle go vuođđoskuvllas leat joavdan gaskkamuddui, de lea menddo garas gáibidit sin hálddašit nubbingielaplána. Plánat eai berreše biddjot menddo alás, dalle sáhttet oahppit sihke vuollánit ja beroštumi massit. ¶
Maŋimuš virgi mas Randi Nordback Madsen lei ovdalgo manai ealáhahkii, lei Oslos, Oahpahusdepartemeanttas. Doppe son lea sámi ja davvinorgalaš skuvlagažaldagaid erenoamášráđđeaddi. Dát bargu lei vuođđoskuvlaossodagas. Sus ii lean mihkkege dahkamušaid joatkkaoahpuin iige allaskuvllain, ja dáid skuvllaid várás ii lean dánlágan virgi. ¶
– Go álgen departementii bargui, de fas šattai mu bargun sámegieloahpahusa ruđaid hálddašit, muhto dál earáláhkai, namalassii juohkit ruđaid fylkkaide. Dasa lassin maid jugiimet fylkkaide, de dolliimet ruhtasummá departementii maid sáhtiimet addit njuolga gielddaide ohcamušaid vuođul. Departemeanttas sáhtiimet dadjat ahte mii máksit, jos dii háhkabehtet oahpaheaddji. Nu lei vejolaš vaikko vel eai leange 3 oahppi, mii lei unnimus gáibádus lága mielde ovdalgo oahppit sáhtte gáibidit sámegieloahpahusa. ¶
Mis ledje hui unnán áššit, mas oidno ahte gielddat eai lean nu miellasat addit sámegiel fálaldaga. Muhto lei gal moatte háve nu ahte livččii lean oahpaheaddji, muhto gielddat eai datte háliidan fállat sámegieloahpahusa. Eai ohcatge háliidan ruđaid ovdalgo vánhemat ožžo departemeantta duođaštit ahte gielda sáhttá oažžut ruhtadoarjaga jos ohcá. Stuorámus váttisvuohtan fállat sámegieloahpahusa buohkaide geat háliidedje, lei datte go oahpaheaddjit váilo. Sámegieloahpaheaddjiin berrii lean sihke oahpaheaddjioahppu ja sámegiella fágan, muhto dávjá fertejedje geavahit oahpaheddjiid, geain lei váilevaš oahppu. Mu áiggis bargagođiimet ovdánahttit gáiddusoahpahusfálaldaga skuvllaide, main eai lean sámegieloahpaheaddjit. Hávski lea oaidnit ahte dál lea dát doaibmagoahtán máŋgga sajis. Dušše gáiddusoahpahus ii leat doarvái, oahppit fertejit beassat muhtun áiggiid leat skuvllain main lea sámegieloahpahus, nugo omd. Aarborde sámeskuvllas dahket. ¶
Málatvuomi sámeskuvlla rektor Hans Lindkjølen geige skeaŋkka Randi Nordback Madsenii, dan dihtii go son departemeantta konsuleantan lei váikkuhan dasa ahte huksejuvvui ođđa sámeskuvla. ¶
(Gova luoikkan Hans Lindkjølen) ¶
Departemeanttas dovden alddán friddjasat bargodili go dalle go bargen skuvladirektevran. Doppe lei buoret vejolašvuohta evttohit áššiid. Dovden ahte luhtte dan bargui maid bargen ja mus jerrojuvvui hui ollu sámi áššiid hárrái. Muhtumat gal bures dovde dánlágan áššiid. In dovdan makkárge vuostehagu departemeanttas. ¶
Ođastusa 97 bargu álggahuvvui mu áiggi. Álggedettiin háliidii departemeanta oktasaš plána mas lea dáru ja sámi oassi. Sisdoallu galggai lean nu ovttalágan go vejolaš. Muhto Sámi oahpahusráđđi háliidii sierra sámi plána. Doppe oaivvildedje ahte buorebut sáhtášii sihkkarastit sámi kultuvrra ja historjjá sierra sámi oahppoplánas. Dat mearriduvvui seamma áiggi go našunála plánii integrerejuvvui ahte oahppit galge oahppat dovdat sámiid, sámi historjjá ja kultuvrra. ¶
– Sámi oahpahusráđđi lei okta dain ráđiin, mii duođaid lei departementii ávkin. Mu mielas dagai Oahpahusráđđi viehka buori barggu oahppogirjjiid hárrái. Sii ožžo unnánaččas ollu, muhto dieđán ahte sii dávjá bártidedje lágádusaiguin. Dan áiggi ságastallagohte ahte galgá go Sámi oahpahusráđđi šaddat Sámedikki vuollásažžan. Ráđđi ii nu čielgasit livčče háliidan dan. Departementii lei hui buorre go ledje njuolgga oktavuođat, muhto sávan ahte válljejuvvon čoavddus lea buoremus sámi skuvlaovdánahttimii. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Siv Rasmussen (Govva: Arto Enojärvi) ¶
Siv Rasmussen lea riegádan 1963:s Mátta-Várjjagis. Son lea lohkan historjjá váldofága, servodatdiehtaga, arkeologiija ja almmolaš politihka ja hálddašeami Romssa universitehtas, praktihkalaš pedagogihka Finnmárkku allaskuvllas ja son lea leamaš máŋgga sámegiela ja suomagiela kurssas. Daid lassin sus lea rádiojournalistihka oahppu Gimlekollen Mediasenteris Kristiansandas. ¶
Áigodagas 1991–1999 son lei oahpaheaddjin Sámi Álbmotallaskuvllas Kárášjogas gos oahpahii sihke sámi kultuvrra ja historjjá, ja mediafágaid. Son lea maid bargan vuođđoskuvllas, lagašradios ja báhtareaddjiid vuostáiváldinbáikkis. ¶
Siv Rasmussen ássá dál Muonás Suomas, gos bargá sámi historjjá prošeavttaiguin ja dárogiel oahpaheaddjin rávesolbmuidoahpahagas. ¶
Dán artihkkalis áiggun čájehastit Mátta-Várjjaga sámi skuvlahistorjjá dan rájes go skuvlaoahpahus álggahuvvui 1838:s gitta dálá áigái. Dieđuid 1800-logu skuvladilis lean ovddimusat viežžan Kåre Gade Rasmussena váldofágabarggus Mátta-Várjjaga skuvlahistorjjá birra 1880' rádjái. Dáruiduhttináigodaga skuvladilli lea buktojuvvon ovdan ovtta sámegielat oahppi ja sámegielat oahpaheaddji bokte. ¶
1990-logus ja earenoamážit 2000-logu mielde sáhttá dadjat ahte ođđa áigodat álggahuvvui Mátta-Várjjaga skuvlahistorjjás, dannego dál lea vejolaš válljet sámegiela fágan gieldda skuvllain. Skuvlajagi 2005/2006 addojuvvo sámegieloahpahus čuovvovaš čieža vuođđoskuvllas Mátta-Várjjagis: Guvžajávrris, Fossheimas, Hessengas, Goađáin, Kirkonjárggas, Báhčaveajis ja Remáguoikkas. Remáguoikka ja Báhčaveaji skuvllain ohppet buot oahppit sámegiela. Olles gielddas lea 25 oahppis davvisámegiella nubbingiellan ja 153 oahppis lea fágan sámi giella ja kultuvra. Mun lean jearahallan ovtta dain vuosttaš oahppiin geat ožžo sámegieloahpahusa dán ođđa áigodagas ja maiddái ovtta oahpaheaddji guhte dál oahpaha sámegiela Mátta-Várjjagis. ¶
((Dát kapihtal lea čállon vuosttažettiin K. G. Rasmussen 1976 ja S. Wikan 1995 vuođul, geahčá gáldolisttu.)) ¶
Mátta-Várjjaga vuosttaš oahpaheaddji dáiddii biddjojuvvon virgái 1838:s. Su namma lei Poul Poulsen ja son galggai leat vuorroskuvlaoahpaheaddji mearrasápmelaččaide Várjavuona máttabealde, guovllus man viidodat lei Buođggáid rájes gitta Vuorjánjoga rádjái. Dán guovtti báikki gaska lei badjel 150 kilomehtera. Skuvla-Poala, nugo son gohčoduvvui, lei mearrasápmelaš, ja šattai áiggi mielde dovddus oahpaheaddjin sápmelaččaid gaskkas. Son lei sullii 20-jahkásaš go biddjui virgái ja šattai bargat oahpaheaddjin lagabui 40 jagi. Sus ii lean mangelágan formála oahppu, áidna oahppu maid ieš lei ožžon, lei rihppaskuvla. ¶
Guhká «Skuvla-Poala» barggai okto oahpaheaddjin dán stuorra skuvlabiirres gosa muhtin muddui lei váttis olahit johtolatvejolašvuođaid dáfus. Áiggi mielde eanet oahpaheaddjit biddjojuvvojedje virggiide ja guovlu juhkkojuvvui eanet skuvlabiirriide. Dan áiggis ledje sápmelaččat eanetlogus dás mii 1848:s šattai Mátta-Várjjat gieldan. 1835:s ásse 527 olbmo Mátta-Várjjagis, dáin ledje dážat dušše oasážin. Dat ges mearkkašii ahte eatnašat ledje sápmelaččat. Sápmelaččain ges ledje mearrasápmelaččat stuorra eanetlogus. Uhcit olmmošjoavkkut ledje nuortasápmelaččat ja johttisápmelaččat. Áiggi mielde fárrejedje eanet dážat ja suopmelaččat (kveanat) gildii, ja daid mánáide ásahedje sierra dáro- ja suomagielat skuvlafálaldagaid. Vuosttaš oahpaheaddji dárogielat mánáide biddjui virgái 1849:s, gitta dassážii lei Mátta-Várjjat čielga sámi skuvlabiire, mas buot oahpaheaddjit ledje sápmelaččat ja oahpahus lei ollásit oaivvilduvvon sápmelaččaide. Kveana mánát ožžo easkka 1860-logu loahpageahčen oahpahusa iežaset gillii. ¶
Goršvuona skuvla Mátta-Várjjagis 1890, Oahpaheaddji Signe Haga ohppiiguin ¶
(Govva: Ellisif Wessel / Finnmarksbiblioteket) ¶
Máŋggat jagit golle ovdalgo fidnejedje skuvladoalliid Mátta-Várjjagii geain lei mangelágan formála oahppu. Muhto dát lei čuolbma mii gustui olles Finnmárkui, iige earenoamážit Mátta-Várjjagii. 1826:s ásahuvvui Runáššái oahpaheaddjiseminára, mii maŋŋá sirdojuvvui Romsii, muhto ohcan dohko Finnmárkkus lei oalle heittot. Áigodagas 1826–40 seminára válddii ohppui ovcci sápmelačča, guhtta dáža ja ovtta kveana Finnmárkkus. ¶
Dávjá ságastallui galggai go čuvgehusbargu sápmelaččaid gaskkas leat dárogillii vai sámegillii. Goappašiid surggiin ledje iežaset ovddasteaddjit. 1851:s ásahuvvui nu gohčoduvvon «Sámefoanda» (Finnefondet). Foanda dahjege ruhtarájus galggai geavahuvvot veahkkin fidnet eanet oahpahuvvon oahpaheaddjiid, geat maid máhtte oahpahit dárogiela oahppiide. Ruhtahivvodat galggai geavahuvvot bálkálasáhussan oahpaheaddjiide geat barge giellaseaguhusguovlluin, hukset skuvladáluid ja dasa lassin addit gávcci oahppái friijasaji Romssa semináras. Oahppit galge lohkat sihke dárogiela ja sámegiela semináras, ja čađahuvvon eksámena maŋŋá lei sis čieža jagi oahpahangeatnegasvuohta giellaseaguhusguovllus. ¶
Vuosttaš jagiid ii adnojuvvon Nuorta-Finnmárku – ja dainna iige Mátta-Várjjat – giellaseaguhusguovlun. Dáppe galggai sámegiella ain leat oahpahusgiellan sámegielat guovlluin. Seammás dát mearkkašii ahte Nuorta-Finnmárku oaččui olu uhcit oahppan oahpaheaddjiid go dan maid Oarje-Finnmárku oaččui. 1863:s lei dušše 37 proseanttas oahpaheaddjiin oahppu Nuorta-Finnmárkkus seammás go Oarje-Finnmárkkus lei 62,5 proseanttas oahppu. ¶
Girjjis Grubeforeningen Nordens Klippe - Arbeiderkamp i nord 1906-2006 muitala Steinar Wikan Mátta-Várjjaga vuosttaš oahppan oahpaheaddji birra: "Boares oahpaheaddji ja girkolávlu, Anders Tokle Lusteris Sognas, bođii deike 1861:s. ... Son oahpai sámegiela ja suomagiela, juogadii konfirmántabuolvvaid giela mielde ja oahpahii guđege joavkku, dassái go eiseválddit gáibidedje ahte oahpaheapmi galggai leat dárogillii." Maiddái moadde eará dárogielat oahpaheaddji Mátta-Varjjagis ohppe sámegiela ja/dahje suomagiela. ¶
Nu guhká go Mátta-Várjjagii ii juolluduvvon ruhtadoarjja Sámefoanddas, de ii ožžon doarjagage hukset skuvladáluid. Dát dilli rievddai 1863' rájes go Mátta-Várjjat maid šattai gullevažžan Sámefoandda doaibmaguvlui. Mátta-Várjjagis vuosttaš skuvladállu ceggejuvvui sámi gilážii Goađáide 1867:s. Sullii seammá áiggi huksejuvvui, ostojuvvui dahje láigohuvvui sierra skuvladállu Kirkonjárggas, Buođggáin ja Ruovdevuonas. Mátta-Várjjat adnojuvvui dalle muhttásanguovlun gos geahččaledje ovddidit dárogiela. Sápmelaččaid ja kveanaid galggai dáruiduhttit vehážiid mielde. Ii galgan menddo sakka hohpohallat. Oahpahus galggai leat dan gillii maid skuvlabiirre mánáid eanetlohku hálai, muhto dárogiella galggai dađistaga šaddat oahpahusgiellan boarráset mánáide. ¶
Strand internáhtta Báhčaveajis lei Finnmárkku vuosttas stáhtainternáhtta. Govvejuvvon 1915. ¶
(Govva: Bernt Thomassen / Ulf Jacobsena govvačoakkáldat) ¶
1880:s bođii ođđa giellanjuolggadus muhttásanguovlluide, mii dál maid sisttisdoalai Mátta-Várjjaga. Dál galge buot sápmelaš ja kveana mánát oahpahallat lohkat, hállat ja čállit dárogiela. Sámegiella ja suomagiella galggai dušše geavahuvvot veahkkegiellan. Dáinna njuolggadusain lávkii stáhtalaš dáruiduhttinpolitihkka Mátta-Várjjaga skuvlastobuide, dego earáge nu gohčoduvvon muhttásanguovlluide. ¶
1900-logu álggogeahčen šattai Mátta-Várjjat hirbmat dehálažžan stáhtainternáhtaid huksema oktavuođas Finnmárkui. Ođđa internáhtat huksejuvvojedje ja váldojedje atnui Strandii ja Njávdámii 1905:s. Dan maŋŋá huksejuvvojedje internáhtat eará báikkiide gielddas dego Jurrangohppái ja Ruovdevunnii. Álbmoga sápmelaš oassi šattai áiggi mielde unnitlohkui kveanaid ja dážaid lassánan sisafárrema geažil, earenoamážit 1800-logu loahpageaži rájes, ja Sydvaranger ruvkefitnodaga ásaheami 1900-logu álggogeahčen, mii mielddisbuvttii vel stuorát olmmošlogu lassáneami. ¶
Fossheim skuvla lei Finnmárkku vuosttamuš internáhtaid gaskkas. ¶
(Govva: Bernt Thomassen / Finmarksbiblioteket) ¶
Norgga ja Ruošša rádjá gessojuvvui 1826:s. Ovdal dan áiggi lei Mátta-Várjjat leamaš dán guovtti riikka oktasaš guovlun. 1700-logus ja 1800-logu álggogeahčen doaimmahuvvui norgalaš lutheránalaš miššuvdnabargu davvisápmelaš álbmoga guovdu. Guovllu nuortasápmelaš álbmot gulai ortodoksa girkui, ja sin atne Ruošša riikkavuložin gitta 1833/34' jahkemolsumii. ¶
Vaikko nuortasápmelaččat formálalaččat ledje Norgga stáhtalahtut dallego skuvladoaibma álggahuvvui Mátta-Várjjagis, de Norgga eiseválddit eai láhčán mangelágan oahpahusfálaldaga dán jovkui. Steinar Wikana dieđu mielde lei jurdda ahte Beahcáma báhppa (maŋŋá Boris Gleb / Geavgŋá báhppa) galggai addit mánáide dárbbašlaš oahpahusa. Gitta 1905' rádjái nuortasápmelaš mánát ledje luvvejuvvon skuvlavázzimis, vaikko buot Norggas ássi mánáin lei skuvlageatnegasvuohta jagi 1863 ja jagi 1889 skuvlalágaid mielde. Ákkastuvvui ahte eiseválddit balle ahte ruoššat atne dan propagándan Ruošša oskku vuostá ja nuortasápmelaččaid oskku vealaheapmin jos nuortasápmelaš mánát bággehalle vázzit skuvlla. ¶
Go Fossheim skuvla ja internáhtta lei gárvvisin huksejuvvon Njávdámii 1905:s, de šattai maid nuortasápmelaččain geatnegasvuohta sáddet mánáideaset skuvlii, juoidá maid eadneolbmot vuostálaste. Sii eai háliidan sáddet mánáideaset skuvlii givssiduvvot. De lei nu ahte 1905:s eai lean go guokte nuortasámemáná skuvlageatnegáhtton agis, ja maŋŋá go suohkanbáhppa, guhte lei skuvlastivrra jođiheaddji maid, lei háleštallan guhká ovttain etniin, de máná guovttos sáddejuvvuiga skuvlii. ¶
Buođggáid skuvla, 1913 ¶
(Govva: Bernt Thomassen / Ulf Jacobsena govvačoakkáldat) ¶
Vaikko sápmelaččat ledje unnitlogus ja vásihedje garra dáruiduhttinpolitihka, de sámegielas ja -kultuvrras lei nana sajádat gielddas gitta nuppi máilmmisoađi rádjái, eandalit uhcit gilážiin vuotnaguovlluin ja boazosápmelaččaid gaskkas. Ollugat, dáppe dego olu eará sámi guovlluin ge, álge dárogielat skuvlii máhtekeahttá ovttage dárogiela sáni. Soađi maŋŋá lassánii giellamolsun dárogillii eanet ahte eanet, earenoamážit guovlluin mat ledje čadnojuvvon geaidnofierpmádahkii ja mat ledje gielddaguovddáža Kirkonjárgga lahka.1 Olles badjel čuohtejagi áigodaga 1880' rájes gitta otná beaivái leat Mátta-Várjjaga sápmelaččat massán sámegiela. ¶
Sámegieloahpahus mii dál addojuvvo Mátta-Várjjaga skuvllain, lea ovddimusat láidesteapmi sámegillii ovttagielat dárogielhálli oahppiide. Áibbas uhca unnitlogožis lea sámegiella eatnigiellan. Veaháš sámegieloahpahus addojuvvui juo 1980-logus oahppiide, geat ledje fárren eará gielddain ja geain lei máhttu sámegielas ovddežis. Easkka 1990-logu loahpageahčen addojuvvogođii oahpahusfálaldat oahppiide, geain ii lean juo sámegiel máhttu ovddežis. Buot sámegieloahpahus mii áddojuvvo Mátta-Várjjagis lea davvisámegielas. Ii gávdno mákkárge oahpahusfálaldat nuortalaš- dahjege golttásámegillii. ¶
Ruovdevuotnalaš Birger Gustavsena eatnigiella ja árgabeaigiella lea sámegiella. ¶
(Govva: Siv Rasmussen) ¶
Birger Gustavsen lea riegádan 1942:s Siidejohgohpis Ruovdevuonas, gos bajásšattai áhkus luhtte. Áhkku, guhte lei Ohcejogas eret, ii máhttán eará go sámegiela ja mánnávuođa báikki giella lei lunddolaččat sámegiella. Birger ja su eamit ássaba dál Ruovdevuonas. Eamit lea Unjárggas eret, ja sámegiella lea sudnos beaivválaš giellan.. ¶
– Mo lei dutnje deaivvadit skuvllain gos visot dáhpáhuvai dárogillii? ¶
– Vaikko mu eatnigiella lea sámegiella, de mun máhtten juo dárogiela ovdalgo álgen skuvlii. Dattetge hárdojuvvojin giela dihte. Velá muhtin mánát geat ieža hálle sámegiela ledje fárus hárdimis eará sámegielhálliid. ¶
– Makkár guottuid vásihit don skuvlla bargiin? ¶
– Dat lei ges negatiiva guoddu, earenoamážit rektora bealis. Mis sápmelaččain ii lean makkárge árvu. Sii eai meannudan oahppiiguin seammaláhkái. Dážat ožžo álo buoret árvosániid. Mun liikojin matematihkkii bures, ja muittán oktii go ledjen rehkenastán buot bihtáid mat ledje girjjis ja gádden iežan oažžut ođđa rehketgirjji. Dan sadjái fertejin álgit ođđasit boares girjjis. ¶
– Gulaidetgo goassege sámi kultuvrra birra skuvllas? ¶
– Eat goassege. Muittán dušše oktii go máttanorgalaš oahpaheaddjirivgu dáhtui min dadjat moadde sáni sámegillii vai son beasai gullat mo giella čuojai. ¶
Dallego Birger váccii skuvlla lei sámegiella ain ealli giellan ja beaivválaš giellan máŋgga báikkis Ruovdevuonas, liikká sámegiella ii hállojuvvon skuvllas iige internáhtas. Ii oktage oahpaheaddji máhttán sámegiela dan áiggis go Birger váccii skuvlla. Internáhtas lei okta sámegielat bargi, muhto ii songe hállan giela barggus. Ii mánáid gaskkasge lean dábálaš gullat sámegiela. Birger muitá ahte dallego fárrii internáhttii maŋŋágo su eadni lei jápmán, de bággejedje muhtin eará mánát su dadjat fasttes sániid sámegillii. Maŋŋá sii dadjet iežaset áigut almmuhit maid son lei oahpahan sidjiide. Dábálaččat hálai Birger sámegiela dušše ovttain eará oahppiin. Eará oahpaheaddjit eai dadjan maidege dasa, muhto rektor roaŋggui sudnuide: – Hálli dárogiela! Mii leat Norggas dál. ¶
Skuvlavázzimis ollugat dáruiduvve. Ollugat guđđe maid giláža ja ledje vajáldahttán sámegiela go máhcce ruovttoluotta. Maiddái sii geat báhce gilážii heite sámásteames. Obalohkái lei oaidnu ahte ii lean buorre sámástit, muitala Birger Gustavsen. Son muitala iežas maid dovdan heahpatvuođa go bággehalai sámástit áhkuinis eará olbmuid guldaleamis. Skuvlavázzima maŋŋá Birger lea hállan sámegiela dušše áibbas moaddásiin iežas ahkásaččaiguin. Ja dál leat hui uhccán olbmot Ruovdevuonas geat máhttet sámegiela. ¶
Birger vulggii ieš mearaid ala nuorravuođa áiggis. Go máhcai ruoktot guđa jagi maŋŋá, de lei váttis sámástit. Mun áddejin visot, muhto lei váttis oažžut njuokčama časkit, dadjá Birger. In mun lean geavahan giela buot dáid jagiid. Áhkku lei loavkašuvvan, son ii máhttán áddet mo olmmoš sáhtii vajáldahttit eatnigiela. Muhto áigebottas jietnadeapmi ja hállanvuogit bohte ruovttoluotta. ¶
Maŋimuš jagiid lea Birger oassálastán sámegiela lohkan- ja čállinkursii mii lea lágiduvvon Mátta-Várjjagis. ¶
– Lei go dát vuosttaš geardi go dus lei oktavuohta sámegiela čállingielain? ¶
– Áhkus ledje sámegiel biibbal ja sálbmagirji, muhto mun in lohkan daid goassege. Dál mun lean ges ožžon áhku boares biibbala. Birger lohká mannat bures lohkat sámegiela, muhto son ii leat áibbas oadjebas sámegiela riektačállimis. Son lea maid fárus sámi sálbmalávlunjoavkkus Mátta-Várjjagis, ja son láve lohkat biibbalvearssaid girkus. Sutnje ii leat váttis lávlut sámegillii, iige lohkat sámegiela. ¶
– Maid don jáhkát sámegiela boahtteáiggi birra Mátta-Várjjagis? ¶
– In mun dieđe maid galggažan dadjat. Nuorat buolvvas maid muhtimat várra beroštit oahppat giela ja seailluhit dan, muhto eatnašat geat máhttet leat boarrásat dahje gaskaahkásaččat, nu ahte in dieđe lešgo nu nana boahtteáiggi. Muhto lean positiivvalaččat hirpmástuvvan das ahte nu ollugat hállet sámegiela dán gielddas. Dál go lea bivnnut máhttit sámegiela, de leat ollugat geat hállet dan, maiddái olbmot geaid in diehtán máhttit sámegiela. ¶
Gunvor Dahl Rasmussen lea oahpahan sámegielas ja geavahan sámegiela veahkkegiellan Mátta-Várjjat-skuvllain. (Govva: Siv Rasmussen) ¶
Gunvor Dahl Rasmussen lea dán artihkala čálli ja jorgaleaddji eadni. Son lea riegádan 1931:s ja bajásšaddan sámegielat ruovttus Vuonnabađas. Su vuođđoskuvlajagit ledje ollásit dárogillii. Easkka dalle go lei oahppin Sámi nuoraidskuvllas (álbmotallaskuvllas) Kárášjogas, de oaččui son oahpahusa sámegielas. Romssa oahpaheaddjiskuvllas sus lei beakkán báhppa ja giellaolmmoš Asbjørn Flokkmann sámegiela oahpaheaddjin. Son máhcai Sámi álbmotallaskuvlii oahpaheaddjin ja oahpahii sámegiela. 1958:s son bođii Mátta-Várjjagii, oahpaheaddjin Toartna skuvlii. ¶
Dallego son 1958 čavčča bođii Ruovdevunnii Mátta-Várjjagii, de bođii son sámi gilážii gos dáruiduhttin juo lei garrasit váikkuhan. Dušše moadde su ahkásaš nuora hálle sámegiela. Buot mánát ledje ovttagielat dárogielhállit. Eanaš váhnemat ledje baicce sámegielhállit. Ledje maid muhtimat geat máhtte suomagiela, ja muhtimat ledje golmmagielagat. Ollu váhnemat eai háliidan ahte mánát ohppe sámegiela, dannego alddiset ledje leamaš váttisvuođat skuvllas sámegielhállin. ¶
– Dál maŋit áiggis mii diehtit ahte sivvan dasa lei ahte sis ledje dušše dárogielat oahpaheaddjit, dadjá Gunvor. 1800-logu gaskamuttu rájes lei maid leamaš stuorra dáža veahkadat. Ruovdevuonas, geat ledje boahtán ovddimusat Østerdalenis ja Trøndelágas. Sii ja sin maŋisboahttit ledje ovttagielat dárogielhállit. ¶
Vaikko dáruiduhttin Ruovdevuonas lei joavdan nu guhkás ahte ii oktage mánná šat hállan sámegiela, de Gunvor oaččui guokte ovttagielat sámegielat oahppi. Soai leigga currežat (jumežat) geat rievtti mielde gulaiga Fossheim skuvlii Njávdámis. Soai leigga álgimin vuosttaš luohkkái, eaba máhttán ovttage dárogiel sáni go bođiiga. Sudno eadni, guhte lei jierpmálaš ja oaidnilis nisu, lei gullan ahte Tordnii lea boahtán sámegielat oahpaheaddji. Son oaivvildii ahte lei buoret jos nieidda guovttos oaččuiga oahpahusa olbmos guhte máhtii sámegiela. Máŋgga ášši dáfus lei dát eadni ovddabealde iežas áiggi, son oaivvildii ahte mánát galge oahppat dárogiela, seammás go lei dehálaš ahte sii seailluhedje sámegiela. Nieidda guovttos leigga nuoramusat stuorra mánnáčorragis, nu ahte eadneolbmos lei guhkit áiggi vásáhus dáinna ahte sáddet mánáid dárogielat internáhttaskuvlii. Muhtimiidda su mánáin lei leamaš váttis oahppat dárogiela, juoidá mii eatni mielas bođii das ahte oahpaheaddjit eai máhttán sámegiela. Gunvora ovdamunni sámegielhállin lei ahte son máhtii čilget áššiid máná guoktái sámegillii ja seammás muitalit sudnuide mii dat lei dárogillii. Maŋit áiggis oaivvildii máná guoktá eadni ahte buot iežas mánáin, de leigga currežat oahppan dárogiela johtilepmosit ja čielgasepmosit. Lei dušše sáhka njálmmálaš sámegielas, veahkkegiellan, vai soai oahpaiga dárogiela. Dan áiggis eai lean álgán geavahit čálalaš sámegiela skuvllas. ¶
G.b.: Skuvlamánát duhkoraddamin Toartna skuvlla olggobealde. ¶
(Govva: Gunvor Dahl Rasmussen) ¶
O.b.: Gunvor Dahl Rasmussen Toartna skuvlla luohkáin. (Gova luoikan Gunvor Dahl Rasmussen) ¶
Njealji jagi barggu maŋŋá Toartna skuvllas Gunvor sirddii Kirkonjárgga skuvlii. Ii dáppe, iige Johkanjárgga iige Guvžajávrri skuvllas gos maŋŋá oahpahii, lean mangelágan sámegieloahpahus, iige lean goassege sáhka ahte oktage livččii dárbbašan sámegiela veahkkegiellan. Easkka 1980-logu gaskkamuttus Gunvor álggii oahpahit sámegiela Kirkonjárgga nuoraidskuvllas ja Kirkonjárgga joatkkaskuvllas, maŋŋá go ieš lei lohkan sámegiela vuođđofága Romssa universitehtas. Dat lei uhca jovkkoš mas ledje guokte, golbma oahppi. Oahppit bohte sámegielat ruovttuin, dahje goitge lei sis okta sámegielat váhnen, ja ledje fárren juogo Kárášjogas, Deanus dahje Unjárggas. Ain golle máŋga jagi ovdalgo fállojuvvui sámegieloahpahus maiddái oahppiide geat eai máhttán juo sámegiela. ¶
Maŋŋá lean gullan ahte earát maid livčče háliidan sámegieloahpahusa, dadjá Gunvor, muhto dat ožžo vástádussan skuvllas ahte oahpaheaddjit eai gávdnon. Dattetge mus ii jerrojuvvon oahpahit eanet joavkkuid. ¶
Britt Erna Christensen gáibidii ovccejáhkasažžan sámegieloahpahusa. Dá nieiddažiinnis, Marikain. (Govva: Siv Rasmussen) ¶
Mun deaivvan Britt Erna Christensena mánnávuođabáikkis aiddo Guvžajávrri lahka, gos son ássá ovttas iežas njuoratmánáin ja váhnemiiguin. Britt Erna lea 21-jahkásaš ja ovddasta máŋgga ášši dáfus Mátta-Várjjaga sápmelaččaid nuorat buolvva. ¶
Britt Erna lea daid vuosttaš oahppiid gaskkas geat eai máhttán sámegiela, muhto ožžo sámegieloahpahusa skuvllas. Ii goabbáge váhnen hála sámegiela, vaikko su eadni guhte lea Ráttovuonas eret Deanus, lea sápmelaš. Eatni váhnemat oaivvildeigga dego nu ollu earát dán buolvvas, ahte mánáide šaddá geahppaset skuvlavázzin ja buoret vejolašvuođat virggi válljemis jos sii šaddet ovttagielat dárogielhállin. Sámegillii ii lean dárbu. Britt Erna lea čađahan buot skuvlavázzima Mátta-Várjjaga skuvllain. Mánáidskuvlla son váccii Goađáin. Doppe son oaččui sámegieloahpahusa goalmmát luohká loahpas ja njealját ja viđát luohkás. ¶
– Ieš mun jearrahišgohten sámegiel oahpahusa birra, muitala Britt Erna. Muhtin mánáin lei oahpahus suomagielas dannego sin váhnemat ledje Suomas eret. Manne mii eat sáhttán oažžut sámegiela? ¶
Britt Erna eadni, Erna Christensen, muitala Britt Ernas leamaš beroštupmi oahppat sámegiela ja ahte son lea áššis dorjon nieiddas. Sámegiel joavkkus Goađáid skuvllas leigga ovddimusat Britt Erna ja okta eará nieida. Sudnos lei nana mokta oahppat sámegiela. Muhtin áigodagain biddjui sudno oahpahus oktii Guvžajávrri skuvlla sámegiel fálaldagain, dalle nieidda guovttos vácciiga Goađáin Guvžajávrái. ¶
Britt Erna jotkkii sámegieloahpahusas Guvžajávrri nuoraidskuvllas. Dalle sii ledje ges golbma, njeallje oahppi joavkkus. Sámegieldiimmuin ii lean dušše sámegiella, oahpaheaddji lasihii maid eará fáttáid sámi kultuvrra siskkobealde, ovdamearkka dihte oahppit ohppe ráhkadit biđđosa. Go veaháš áigi lei gollan, de buohccái dađe bahát oahpaheaddji, juoidá mii dagahii ahte eanaš áiggi ii lean mihkkege sámegieloahpahusaid. ¶
Goađáid skuvllas lei sámegieloahpahus lágiduvvon nu ahte oahppit guđđe dábálaš diimmuid moadde diimmu vahkus. Guvžajávrris sámegiella jorai ges áiggi mielde válljenfágan, juoidá mii mielddisbuvttii ahte oahppit geat dáhtto sámegieloahpahusa eai sáhttán válljet eará válljenfágaid, earret eará tuiskkagiela. Britt Erna vásihii dán vuoigatmeahttumin, dannego son lei juo álgán lohkat duiskkagiela ja áinnas háliidii joatkit dan giela oahppat sámegiela lassin. Dallego bággehalai válljet, de válljii joatkit sámegiela lohkat. Nuoraidskuvlla maŋimuš jagi addojuvvui sámegiel fálaldat dábálaš skuvlaáiggi maŋŋá. Skuvlabeaivi álggahuvvui diibmu 0750 ja lei olles gávcci diimmu, dan maŋŋá álggii ges sámegieloahpahus. Sihke Britt Erna ja su eadni dovddaheaba ahte lei menddo lossat logát luohkálaččaide. Goappašagat oaivvildeaba ahte sámegieloahpahus lei oalle muddui skuvlajođiheaddjiid dáhtu duohken fállat sámegieloahpahusa. Soai muitaleaba dalá rektora dadjan njuolga oahppiide ahte sii eai dárbbašan sámegiela. ¶
Vaikko oahpahusfálaldat ja eandalit oahpahusa lágideapmi ii lean álo buot buoremus vuođđoskuvllas, de lea Britt Erna duđavaš dainna ahte son lea ožžon vejolašvuođa lohkat sámegiela ja oaivvilda iežas ja eará oahppiid leat šaddan oalle čeahppin dáid jagiid. ¶
Dallego son álggii joatkkaskuvlii, de háliidii oahppat eambbo sámegiela, muhto doppe ii lean fálaldat heivehuvvon su dássái. Fállojuvvui dušše oahpahus sámegielas vuosttašgiellan ja nubbingiellan. Dát oahpahus lei oaivvilduvvon oahppiide geain lei sámegiella juogo eatnigiellan dahje geain lei leamaš ollu eanet sámegieloahpahus vuođđoskuvllas go dat maid Britt Ernas lei leamaš. Buot oahpahus lei sámegillii, ja eanaš oahppit dán joavkkus ledje sámegielagat Kárášjogas ja Deanus eret. Sidjiide geat eai hálddašan sámegiela, fállojuvvui sámegiella C-giellan, muhto sii galge čuovvut seamma oahpahusdiimmuid go sámegielat oahppit. Dat ii doaibman, Britt Erna dieđu mielde. Oahpahus ii adnojuvvon dattetge giellafágan dáid oahppiide, muhto kulturfágan. Oaivil dainna lei ahte sii galge oahppat sámi kultuvrra birra go ledje fárus sámegieldiimmuin. Muhto dat ii lean maid mii dárbbašeimmet, dadjá Britt Erna, mii han háliideimmet oahppat sámegiela. ¶
– Áddetgo don veaháge sámegiela dál? ¶
– Mun muittán uhcit ahte uhcit, muhto ádden ain muhtin sániid. ¶
Gažaldahkii leatgo sus plánat oahppat eambbo sámegiela boahtteáiggis, vástida Britt Erna ahte son ii riekta dieđe. Lei nu olu álkit oahppat dalle go lei nuorat ja lea šállu go dát máhttu measta lea álfarot jávkan. Muhto jos son áiggošii oassálastit sámegiel kursii goassege, de son vuolgá Kárášjohkii, Guovdageidnui dahje sámegielhálli guvlui Suomas, dannego lea álkit oahppat go lea sámegielat birrasis. ¶
Veaháš oktavuohta sámegillii lea Britt Ernas dál maid. Son lávlu sámi sálbmalávlunjoavkkus ja oažžu dakko bokte čađat ođđa vásáhusaid sámegielain dannego sálbmalávlunjoavku lávlu sámegiel sálmmaid ja lávlagiid. ¶
– Manne dus buollái beroštupmi sámi áššiide ja háliidit oahppat sámegiela? ¶
– Nieiddažin ledjen ollu Deanus, ja mus lei sámegielat skibir doppe geainna ledjen ollu ovttas. ¶
Jáhku mielde lea Britt Erna ožžon ollu das iežas eatni Erna bokte, guhte muitala iežas leat vázzán Sámi álbmotallaskuvlla nuorravuođas, gos son áŋgirit oassálasttii duodjeoahpahussii, earret eará goarui alcces gávtti oktan buot gáktegárvvuiguin. Erna ii loga iežas goassege leat čiegadan bearraša sámi ruohttasiid, juoidá maid earát su sogas dađe bahát leat dahkan. Dego eará ovttagielat dárogielat sápmelaččat lea maid Erna vásihan mo earát kategoriserejit su etnihkalaččat. ¶
– Dalle go ellen Hámmárfeasttas adnojuvvojin Deanu «finnan». Kárášjogas atne mu riddoguovllu rivgun. ¶
– Maid bat Britt Erna lea vásihan Mátta-Várjjagis danin go lea čájehan beroštumi sámi áššiide? ¶
– Skuvllas muhtimat hárde mu dannego lohken sámegiela, muhto mun jávkadin dušše čáibmamiin diekkár negatiivva kommentáraid eará mánáin. Garraseamos lea leamaš skuvlajođiheaddjiid vuostálastin. Mun han fertejin čađat rahčat oččodit sámegiela. ¶
Ester Johnsen lea okta Mátta-Várjjaga máŋgga sámegieloahpaheaddjis. (Govva: Siv Rasmussen) ¶
Ester Johnsen lea Deanus eret. Son lea riegádan 1972:s ja lea bajásšaddan bearrašis mas sámegiella lea ruovttugiellan. vuosttaš golbma skuvlajagi váccii son sámegiel luohkás Buolbmát skuvllas, gosa álggii 1979:s. Njealját luohká rájes son váccii dárogiel luohkás, muhto oahppit ožžo maid veaháš sámegieloahpahusa nu guhká go vázze mánáidskuvlla. Joatkkaskuvllas Čáhcesullos sus lei maid veaháš sámegiella. Sámi allaskuvlla oahpaheaddjioahpu Guovdageainnus ja guovtte jagi oahpaheaddjibarggu maŋŋá Oslos son bođii Mátta-Várjjagii oahpaheaddjin 2001:s. ¶
Dallego mun jearahallen Estera geassemánus 2005, de lei sus ovddasvástádus buot sámegieloahpahussii guovtti mánáidskuvllas Mátta-Várjjagis; Goađáid skuvllas ja Hessenga máŋggaatnoguovddážis. Goađáin ja Hessengas fállojuvvo fága sámegiella ja kultuvra, mas leat guokte diimmu vahkus, ja sámegiella nubbingiellan, mas leat golbma diimmu vahkus. Dán guovtti fálaldaga erohus lea ahte giella galgá deattuhuvvot eanebut daidda geain lea sámegiella nubbingiellan, ja dát oahppit sáhttet nuoraidskuvllas válljet sámegiela ođđadáru sadjái. Lea maid vejolaš lohkat sámegiela vuosttašgiellan. Dál ii leat go okta bearaš mii lea válljen dán iežas mánáide. ¶
Guktot skuvllat leat gieldda guovddášguovllus, Kirkonjárgga ja Guvžajávrri gaskkas, ja skuvllaid gaska lea dušše moadde kilomehtera. Goađát lea giláš gos leat boares sámi ássamat. Gilážis lea leamaš skuvla juo 1867' rájes, earretgo muhtin jagiid 1960- ja 1970-loguin, go Goađáid oahppit vázze Guvžajávrri skuvlla. Seammá áigodagas ásahuvvojit viessoguovllut, ja giláža ássiidlohku lassánii máŋggageardánit. Ledje eanaš nuorra bearrašat ásahanáigodagas geat ásaiduvve Goađáide. Dan dihte bođiige gáibádus ohpihii hukset sierra mánáidskuvlla Goađáide. Ođđa skuvla váldui atnui 1979:s. 1980- ja 1990-loguin dáhpáhuvai seammalágan ođđahuksen Hessengas. Čoahkkebáiki oaččui sierra mánáidskuvlla, Hesseng máŋggaatnoguovddáža, 1998. Muhtimat geat leat fárren dán guovtti gilážii, bohtet Mátta-Várjjaga boaittobeale guovlluin, dahje Unjárgga ja Deanu gielddain. Ester muitala ahte ollu oahppiin geat ožžot sámegieloahpahusa, leat áhkut ja ádját Njávdámis, Reaisavuonas dahje Unjárggas. Mánát bohtet dávjá sámi bearrašiin main váhnenbuolva lea massán sámegiela, muhto áhkut ja ádját gal hálddašit giela. ¶
Váhnemiin geain alddiset ii leat leamaš vejolašvuohta oahppat sámegiela, lea áinnas nana beroštupmi das ahte mánát ohppet sámegiela. Muhto dávjá leat sis veaháš menddo stuorra vuordámušat dasa maid mánát sáhttet oahppat dán moatti diimmus vahkus, goas sis lea sámegiella. Lea mearri man olu oahppit ohppet guovtti, golmma diimmus vahkkus, ja guhkes geasseluomu maŋŋá lea álkit vajáldahttit eanaš oasi, dadjá Ester. Čuolbma lea ahte mánát eai gula, eai hála, eaige loga sámegiela eará oktavuođain go sámegieldiimmuin. Estera mielas livččii okta čoavddus hásttuhit ádjáid ja áhkuid oassálastit eanebut mánáidmánáid sámegieloahpahussii, ovdamearkka dihte sáhtášii bovdet sin maid váhnenčoahkkimiidda, gos háleštit das mo sii sáhttet nannet mánáidmánáid sámegielmáhtuid. ¶
– Leago sámegieloahpahus dušše sámegiel oahppu vai leago maid oahpahus sámi kultuvrras? ¶
– Oahppoplána mielde galgá deattuhit goappašiid beliid. Ieš mun lean gal deattuhan giellaoasi eanemustá, muhto mis leat leamaš iešguđetge kulturprošeavttat maid. Mannan skuvlajagi (2004/2005) mis lei Venke Tørmænenain ovttasbargoprošeakta, mas ráhkadahtiimet guollečuomaid. Čakčat mii áigut goarrut juoidá dáin čuomain. Hessenga, Goađáid ja Kirkonjárgga skuvllat leat maid ráhkadan oktasaš plánaid sámegieloahpahussii, ja mis leat leamaš mátkkoštanbeaivvit ja málestanbeaivvit ovttas. ¶
– Muhtin birrasiin sámi guovddášguovllu olggobealde gullojit muhtimin dakkár moaitagat ahte skuvlagirjjit ja oahpahusfáttát lea menddo sakka gullevaččat Sis-Finnmárkui, sihke das mii guoská kultuvrii ja gillii. Gulatgo don dákkár moaitámušaid Mátta-Várjjagis? ¶
– In, dáppe leat sihke váhnemat ja oahppit ilus go sis lea sámegiel oahpaheaddji. Ii leat goassege leamaš sáhka das ahte in máhte báikkálaš suopmana. Ja mii guoská kulturoassái, de das lea ollu mii ii leat šat dáppe, nu ahte dan ferte viežžat Sis-Finnmárkkus, ovdamearkka dihte náitalanvieruid. ¶
Mátta-Várjjat gielda lea guhká rahčan fidnet ja doalahit sámegiel oahpaheaddjiid. Ester Johnsen oaivvilda okta sivva dasa lea ahte sámegiel oahpaheaddjit šaddet leat okto iežaset bargobáikkiin. Šaddá nu dannego ovttaskas oahpaheaddjái ii fállojuvvo oahpahus eará fágain, ja dan dihte ii leat dán oahpaheaddjis lunddolaš ovttasbargoguoibmi bargoskihpáriid gaskkas. Áidna oahpaheaddjin sámegielas ii leat oktage geainna sáhtášii háleštit fága birra ja plánet ovttas. Mun lean evttohan rektoriidda ahte sámegiel oahpaheaddjit ožžot lotnolasvirggiid, nappo ahte sámegiela lassin sii oahpahit muhtin eará fágaid maid ovtta luohkás, dadjá Ester. Skuvlajagi 2005/2006 Goađáid skuvlla rektor lea váldán Estera sávaldaga duođas, ja Esteris leat dál sámegieloahpahusa lassin muhtin diimmut ovtta luohkás. ¶
– Leatgo deaividan negatiivva guottuiguin sámegieloahpahussii eará oahpaheaddjiid bealis, earret eará dan dihte go oahppit guđđet dábálaš diimmuid oahppat sámegiela? ¶
– Lean earáid bokte gullan ahte sámegieloahpahus lea váivin muhtin oahpaheaddjiide, muhto in leat ieš deaividan dákkár guottuiguin. Jáhkán ahte ieš ferte leat veaháš geabbil ja dáhttut ovttasbargat. Ovdamearkka dihte vieččan álo oahppiid eret diimmuin, in sáhte vuordit ahte eará oahpaheaddjit álo muitet goas sámegieloahpahus lea. ¶
Blix, Erik Schytte: Sør-Varanger slekter. Samiske samlinger 10. Norsk folkemuseum 1971. Rasmussen, Kåre Gade: Sør-Varangers skolehistorie til 1880 – med hovedvekt på den samiske og den kvenske perioden. Hovedoppgave i pedagogikk, Oslo 1976. Rasmussen, Siv: En økende samisk bevissthet. I Sør-Varanger 1960–2005 Fra malm til mangfold. Sør-Varanger historielag 2005. Sildnes, Sigbjørn: Skolevesenet. I Sør-Varanger 1960–2005. Fra malm til mangfold. Sør-Varanger historielag 2005. Wikan, Steinar: Grensebygda Neiden. Nordkalott-Forlaget og Sør-Varanger museums forlag 1995. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Ingunn Utsi, Reihvágis 2005 (Foto: Svein Lund) ¶
Ingunn Utsi lea ovddit artihkkala muitaleaddji, Ivar Utsi rohki, nieida. Son lea dál govvadáiddár ja son lea searvan máŋgga čájáhussii ja čiŋaheapmái. Dovdosepmosat leat su čullosat, maid son ráhkada iešguđetlágan luondduávdnasiin. ¶
1985:s son searvvai dáidda- ja girjjálašvuođa gierdomátkái «Ruovttubálgá rái – På hjemveger». Girjjážis mii almmuhuvvui dan olis son muitalii iežas birra ná: (Riegádin...) muhtun stoarbmabeaivvi skábmamánus 1948 Reifváigátti lahkasiidda Eallin ovdal 7 lei geassi dasto bohte 7 dálvvi, internáhtta oktan páhkkemiin ja burgimiin. Logahatoahppin Sandnesas, Oslos ja Álaheajus. Máilbmi lei stuoris ja govat arvat. Giđđa Fávle-Iččáin. Vánit oidnen ruotnasat rásiid. Universitehtas Oslos logadin sámegiela. Maŋŋil šadde eanet govat. Dáiddaskuvla Troanddimis ... Hattfjelldalas 7 jagi, ledjen oahpaheaddjin ja idjagohccin ja sárgon girjjiid várás, earáid jurdagat, muitalusat ja eallimat šadde mu tevnnegin ... Sápmelaš kultuvra leamaš álo čadnon munnje nugo Ingunn lea čadnon Utsii ¶
Ingunn orru dál mánnávuođaruovttus Stránddas. Mii leat fitnan su luhtte ja bivdán su muitalit iežas skuvlavázzima birra. Mii leat maiddái ožžon lobi almmuhit radiologaldallama mii sus lei 1984:s. ¶
Oahpaheaddjit dadje dalle mu váhnemiidda ahte mánát šaddet jallat jus eai oahpa dárogiela ruovttus. Áhčči muitalii ahte lei erenoamážit Johan Sirkka, gii dajai dan sutnje. Son lei oahpaheaddjin Reihvágis, muhto fárrii Bissojohkii ovdalgo mun álgen skuvlii. Muhto áhčči ja eadni leigga mearridan hállat sámegiela mánáidasaska, go iežaska mielas eaba máhttán doarvái bures dárogiela. Danin hálaimet dušše sámegiela ruovttus. Mu boarraseamos vieljat ja oappát leat riegádan ovdal soađi dahje soađiáigge. Sii ledje mielde eváhkos, ja ohppe dalle hedmárkkusuopmana dárogiela eará mánáin doppe. Muittán ahte vigge min oažžut dárustit. ¶
Reihvági internáhttaskuvla 1952 - boradanlanjas. Oahppit gurut bealde beavddi birra: Solfrid Portvik, Aud Severinsen, Edith Johansen, Ester Utsi, Alma Pedersen , Ally Hansen, Alice Mortensen, Olaf Johansen, Rasmus Bær, Torstein Jakobsen, Svein Severinsen. Biigá čuožžu olgeš bealde: Signe Hansen. ¶
(Govva: Sverre A. Børretzen, Aktuell) ¶
Álgen skuvlii 1955:s. Oruimet 5 km eret skuvllas. Dalle lei ain internáhttaskuvla Reihvágis, ja lei mearriduvvon ahte buohkat geat eai orron ieš čoahkkebáikkis galge orrut internáhtas. ¶
Ledjen gullan ahte ollesolbmot dárustedje, muhto gádden ahte dušše ollesolbmot máhtte dárogiela, in diehtán ahte gávdnojit mánát geat hálle dárogiela. Vuosttaš skuvlabeaivvi jerren muhtin nieiddážis gos hivsset lea, ja suorganin go fuomášin ahte son duođaid ii ádden sámegiela. Nie fuomášin ahte gávdnojit maid mánát, geat eai máhte sámegiela. ¶
Leimmet njealjis geat álggiimet 1. luohkkái. Buohkat mii leimmet Stránddas eret ja buohkat leimmet sámegielagat. Vuosttaš jagi beasaimet mii njealjis; Sámmol, Ingebjørg, mu viellja Oliver ja mun, orrut seamma lanjas internáhtas. Dát ii lean dábálaš dalle, go njuolggadusaid mielde galge nieiddat ja gánddat orrut sierra. ¶
Oahpaheaddji ja dáloeamit lei Petra Pedersen, gii lei Ávágis dahje Nuortavágis eret. Son lei hirbmat šiega ja buorre oahpaheaddji midjiide, vaikko sus ii lean oahpaheaddjioahppu ii ge máhttán sámegiela. Son ii dubmen min. Petra lázii skuvlla nu ahte mii eat goassege dovdan ahte leimmet unnit go earát. ¶
Oliver lei jagi mis boarrasat ja lei oahppan veahá dárogiela, dan mađe ahte muhtin muddui doaimmai dulkan midjiide. Mun ledjen oalle čeahppi skuvllas. Lea hui imaš go jurddašan man unnán dárogiela mun máhtten vuosttaš jagiid. ¶
Reihvági internáhtaskuvla 1952 - eahketrohkos nieiddaid oađđinlanjas. Nieiddat leat: Alice Mortensen, Alma Pedersen, Ester Utsi, Valborg Wilhelmsen, Aud Severinsen, Edith Mathisen. Dáloeamit: Judith Portvik. ¶
(Govva: Sverre A. Børretzen, Aktuell) ¶
Go álgen 2. luohkkái, de bidje min oađđit hirbmat stuora latnjii, ollu mánáiguin ovttas. Moai Ingebjørgain fertiime oađđit skábe ja ommana guoras, doppe gos buot balddonasat ledje. Go bohten internáhtii, de cissagohten buvssaide, dan in lean dahkan ovdal. ¶
1957 heaittihuvvui Reihvági skuvla, go huksejuvvui stuora ođđa internáhtta Sárranjárgii. Reihvági internáhtta ii heaittihuvvon nákku haga. Áhčči lei skuvlastivrras mielde ja barggai Reihvági giliskuvlla bealis, muhto vuoittahalai. Sii geat orro ieš Reihvágis, ja geaid mánát eai lean leamaš internáhtas, háliidedje ahte sin mánáin maid galge leat seamma buorit, ahte sii maid galge internáhtii. Muhto sii, geaid mánát ledje leamaš internáhtas, oidne dušše heajos beliid. ¶
Fanasmátki sáhtii leat dramáhtalaš fearan. Váhnemat fertejedje buktit mánáid skuvlafatnasii unna fatnasaččaiguin. Go ledje stuorra bárut, de ii lean álki loktet mánáid ja sin diŋggaid nuppi fatnasii. Dasa galge leat nana čárvvát. Álggos lei 54 juolggi sturrosaš guollefanas «Gustav» mii suvddii mii Sárranjárgii. Váhnemat oaivvildedje ahte lei beare váralaš mánáid suvdit unna fatnasaččaiguin vaikko makkár dálkin Makkarávjonuori rastá ja streikejedje dassážii go ožžo albma fatnasa. Ovtta áiggi geavahuvvui Redningsskøyta, maŋŋil manne oahppit ruvttofatnasiin unna báikkážiin nannámis Áváhkái ja de suvdojuvvojedje Sárranjárgii. ¶
Buohkat hálle «Sarnes internáhta» birra, muhto almmolaš namma lei «Solvang internatskole». Petra lei mielde vuosttaš jagi go leimmet Sárranjárggas. Maŋŋil šattai vearrát, go dalle álge garra olbmot oahpaheaddjin. Lea hui unnán darvánan muitui skuvlaáiggis, eai somás áššit ge leat darvánan muitui. ¶
Sárranjárgga internáhtta lea áiggá juo heaittihuvvon ja lea gávggeheamen. Govva lea váldon 2005:s. ¶
(Foto: Svein Lund) ¶
Dan rájes go fárriimet Sárranjárgii mii hálaimet dušše dárogiela. In muitte ahte dalle sámástin earáiguin go iežan vieljain. Ean máhttán vel nu bures dárogiela ja šattaime dávjá orrut jávohaga go ean diehtán mo čilget áššiid. ¶
Sárranjárggas lei sámegielat biigá. Su namma lei Elen Utsi ja son bođii Bissojogas. Álggos mis lei dálueamit gii lei boaris ja buošši. Maŋŋil bođii dálueamit Kárášjogas, son náitalii Sárranjárgga albmáin. In muitte hálaiga go biiggá guovttos dálueamidiin sámegiela, muhto dovddaimet dorvvolašvuođa go diđiimet ahte leigga sámit. Leimmet ollu Elena lanjas. ¶
Davvinjárgga gieldda nannáma bealde ledje measta buot olbmot sámi sogas, ja máŋgga bearrášis lei sámegiella váldogiellan ain mu mánnávuođas. ¶
Stránddas orro dalle dušše fal sámit, gilli gohčoduvvui ovdal «Finnebyan». Ledje sámegiel mánát maiddai ee. Guvllas ja Gávkevuonas. Lávváris, Sullovuolis ja Reihvágis dárostedje mánát. ¶
Jáhkán ahte mun lean nuoramus dán guovllus gii lean bajásšaddan dušše sámegielain. Leat moattis geat leat moadde jagi mus nuorat, geat leat hállan sámegiela ruovttus, muhto sii leat maiddái oahppan dárogiela ovdalgo álge skuvlii. Ja mánát, geat leat riegádan maŋŋil sullii 1952–53 leat buohkat bajásšaddan dárogielain. Sii sáhttet áddet sámegiela muhtin muddui, muhto eai hála. ¶
Go mu boarraset vieljat ja oappát bohte skuvllas ja ledje oahppan dárogiela, de vigge dárostit maiddái midjiide, unna vieljažiidda ja unna oappážiidda. Dađe mielde go oahpaimet dárogiela, de dárosteimmet gaskaneamet, ja go fárriimet Sárranjárgii, de šattai dárogiella buot mánáid oktasašgiellan ja min sámegielmáhttu šattai čiegus áššin. Sámásteimmet dušše fal váhnemiiguin ja eará ollesolbmuiguin go leimmet ruovttubáikkis. Dan rájes go rávásmuvaimet leat mii oappážat ja ja vieljažat hállan eanemusat dárogiela gaskaneamet. Go boares olbmot dađistaga jávkagohte min gaskkas, de šattai dušše dárogiella hállojuvvot beaivválaš eallimis. Muhtimat mis oappážiin ja vieljažiin sáhttit ain muhtumin sámástit gaskaneamet, muhto earát gis orrot vájalduhttán sámegiela. ¶
Reihvágis almmolaččat eai lean oppanassiige sámit, muhto duođaid eatnasiin lei sámi duogáš doppe maid. Stránddas ja Reinjoga (Geinnodatjoga) guvlui adnojuvvojedje buohkat sápmelažžan. Dáppe ledje buohkat sámit, ja sámegiella hállui eanaš ruovttuin. ¶
Skuvllas Sárranjárggas diđiimet ahte muhtin eará oahppit maiddái ledje sámit. Nie mii muhtin láhkai leimmet seamma dilis. Muhtimat eai sáhttán čiegadit, erenoamážit mii, geain ledje dakkár goarggut go Bær ja Utsi. Earát lávejedje dahkaluddat ahte ledje dážat, vaikko diđiimet ahte ii lean duohta. ¶
In muitte ahte oahpaheaddjit namuhedje min sápmelažžan. Muhto eará mánát huike min maŋŋái: «finnunga». Láviimet huiket ruovttoluotta: «Sarnesruss». ¶
Skuvllas eat oahppan maidege min iežamet birra. Dušše geografiijas lei veahá Finnmárkku duoddara boazosámiid birra. Muđui lei hui ollu Oslo birra. Vuosttaš geardde go bohten Osloi, de orron dego dovdamin dán gávpoga, nu ollu go mii leimmet oahppan dan birra. Oahpaimet áibbas eará eallima birra. Olles skuvlahommá lei ráhkaduvvon nu ahte mii galggaimet atnit árvvus dat mii lei guhkkin eret. ¶
Oahpaimet heahpanaddat go eat lean nugo livččiimet galgat. Muittán ahte mánát eai muitalan earáide mo ruovttus lea. Dušše dat, geat ledje veahá riggát, muitaledje ahte sis lei bivttasskábe, nu go mis lei internáhtas. Vástidin ahte mis ii lean bivttasskábe, muhto mis lei «spedstálle». Earát eai ádden mii dat lei, dat lei sámegillii heivehuvvon «pidestall». Mis ledje guokte dakkár skábe maid muhtin olbmot lulde ledje sádden davás midjiide maŋŋil soađi eará gálvvuid fárus. ¶
Mu boarráseamos viellja muitalii ahte ii beassan sámástit skuvllas. Ieš in goassege leat vásihan čielga gildosa. In sáhte dadjat ahte mu livčče njuolga ráŋggáštan mangeláhkai, muhto nuppe dáfus de beasai mánná dovdat ahte dat mii sutnje lei gullevaš, dat galggai hilgojuvvot. Ii mihkkege daddjon njuolga, muhto čielgasit beasaimet diehtit ahte dat mii gulai midjiide ii lean mange veara.. ¶
Sárranjárggas ii lean go 7 jagi skuvla. Dan maŋŋil háliidii skuvlajođiheaddji mu joatkit. Muhto in duostan álgit realskuvlii. Orron jagi ruovttus ja de vázzen 7. luohká vel oktii Sárranjárggas. Dalle lei boahtán nuoraidskuvla Davvinjárgii ja vázzen 8. ja 9. luohká Ávágis. Dovden iežan vierisin inge orron iežan mielas máhttimin maidege das mii lei báikegotti olggobealde.. ¶
Nuoraidskuvlla váccidettiin Ávágis orron iežan oappá luhtte. Son orui Nuortavágis. Ávágis ii lean internáhtta, oahppit geat bohte eará giliin orro priváhta dahje hybelis. ¶
Nuoraidskuvlla maŋŋá mus lei miella vázzit gymnása. Mus lei oabbá gii orui Sandnesas Rogalánddas, nu ahte álgen gymnásii dohko. Muhto jahkebeali maŋŋá de son fárrii Osloi ja mun maid vulgen su mielde dohko. Dan maŋŋil vázzen guokte maŋimus jagi Álttás. De bargen moadde mánu sadjásašoahpaheaddjin Fávle-Iččáin, ovdalgo mannen Osloi ja válden universitehta ráhkkanankurssa. ¶
Ruovttus ledjen váhkar, buohkat gohčodedje mu dušše «mánnán», dienin gohčodin iežan maid. Dalle go álgen skuvlii, de in sáhttán gohčodit iežan «mun» dárogielat máilmmis. Dárogiel sáni «æ» dahje «jeg» in sáhttán geavahit iežan birra, dárogiel doahpagat eai orron heivemin. Fuomáškeahttá muhtin láhkái de gáiden alddán eret. Maŋŋil iežan eallimis lean rahčan ollu vai beasašin dovdat čielga identitehta. ¶
Vásihin ahte ledjen massán juoidá maid fertejin gávdnat fas. Danin lohkagohten 1971:s sámegiela vuođđofága Oslo universitehtas. Studeanttaid gaskkas ledje muhtin sámegielhállit, sii bohte buohkat Kárášjogas dahje Guovdageainnus. Dasa lassin ledje muhtimat eará báikkiin, sii eai oba máhttánge sámegiela go álge. Mun dat ledjen áidna sámegielat studeanta mearragáttis. Universitehtas oahpahedje «rivttes sámegiela». Muhto dat ii lean mu giella. Ii doppege lean riekta dat mii munnje gulai. Vásihin ahte in máhttán hállat riekta. Sániid «rivttes» gehčosat ledje áibbas earáláganat go mu eatnigielas. Boađus lei ahte in sámástan oahpaheddjiiguin inge mielstudeanttaiguin. ¶
Go in sámástan kurssaáigge, de oahpaheaddjit eai báljo lean gullan mu sámásteame ovdalgo njálmmálaš eksámenis. Dalle šattai professor Knut Bergslanda mielas hirbmat miellagiddevaš, dan dihte go hállen suopmana maid son ii báljo lean gullan ovdal. ¶
Mánáidskuvlla rájes lean beroštan iežan albmanahttit govaid bokte; sárguma ja málema bokte. Muhto skuvla ii atnán mu tevnnegiid maninge, ja dat balddii mu muhtin áigái das eret. Skuvla oahpahii dušše fal konkrehta áššiid, dohko ii lean sadji dasa mii sániiguin ii daddjon. In beassan geavahit iežan mohkohallan muitalanvuogi. ¶
Vaikko ledjen oahppan dárogiela, de lei juoga ipmárdusas maid ledjen massán. Mus lei dárbu muitalit sániid haga. Muhtin ustit logai oktii munnje: – Don hálat dušše veardádusaiguin. ¶
Ingunn ovttain dáidagiinnis, «Olbmománáid dolla-dagut» ¶
(Govva: Svein Lund) ¶
Sámegiela vuođđofága maŋŋil ledjen ožžon doarvái universitehtas. Čállen Roanddima dáiddaskuvlii ja bessen dohko. Dás álgen njuohtansuorgái, muhto doppe mun eanaš sárgon go ivnnit maiddái balddihedje mu. Go áigi duobbánii, de duddjogohten čullosiid. 1987' rájes ráhkadišgohten čullosiid dakkár ávdnasis mii lea seamma čađačuovgi go čáhci ja biegga dahje áibmu: pleksiglása. Muhtin láhkái ožžon fas veardádusaidan ruovttoluotta go vázzen dáiddaskuvlla. Munnje dat lea vuohki dahkat addemeahttuma addehahttin. Iežan dáidagiin in daja maidege njuolga, buot dajan geažidemiiguin. ¶
Reihvátgáddi. Ingunn Utsi mánnávuođaruoktu gurut bealde, ja su dáiddavisti olgeš bealde. (Govva: Svein Lund) ¶
Dán kåseriija logai Ingunn Utsi vuosttaš geardde Øytun álbmotallaskuvllas 1983 čavčča, maŋŋil lea dan divodan ja logai dan radios miessemánu 17. beaivvi 1984. 1984. ¶
Hui várrogasat ja litnásit áiggun din hástalit áhpegátti siiggáhagaid olbmuid lusa, áiggun bovdet din iežan ja iežan olbmuidan guossin. Soaitibehtet nuppes de muitit nuohtaid, go čuččodehpet áhpegáttis ja guldalehpet ábi, ja de fas hástaleaddji nuohtat muittuhit didjiide áhpegátti olbmuid, jávkagoahtán álbmoga. ¶
Lean dihtomielalaččat válljen dán luođi1, maid lullisápmelaš Gustav Kappfjell lea ráhkadan, gii lea Maajehjaevries eret, álgun iežan sániide. Áigá, don doložis juo, livččii dát luohti galgan gullot riddoguovllu olbmuide, livččii galgan sidjiide addit duostilvuođa čuovvolit, oadjebasvuođa alcceseaset. Dat livččii galgan čuodjat ja jávohuhttit dan mii máŋgasa njeiddii. ¶
Dat lea láidestanhearggi luohti, muhto mun gulan das juoidá eará maid. Gulan ábi jienaid, gulan álbmogan historjjá, sámi historjjá, gulan jaskatvuođa. Boađe dasto, ja čuovvol mu áhpegátti eatnamiidda. ¶
Siiggáhagat, mat riegádit stoarpmain. Daid fámut ellet guhká maŋŋeliidda go biekkat leat váhččen. Ealli áhpi. Orro leamen jaska, muhto jaskes áhpegierraga vuolde leat fámolaš lihkastagat. Siiggáhagat, mat johtet ovddos, juosat, rittu guvlui. Leat go don ieš dán stuora áhpegierraga alde, dovddat go movt gorut čuovvugoahtá dáid hilljánis sugadeami, muhto du čalbmegeahčastat gal ii lihkas. Siiggáhagat márret rittu vuostá. Cuovkanit ja čájehit iežaset mearihis fámuid. Fámut maid čađa ii gula makkárge eará jienaid. ¶
Áhpi geassá. Dán musihkas ii beasa earránassii, dainna it geargga goassege. ¶
Šattat ábi siiggáhagaide oassin go leat daiguin bajásšaddan. Šattat oassin eallimii ja lundui, go dovddat ábi geassima. ¶
Orrot go ábi siiggáhagat issorasat, orrot go dain balddihahtti fámut? Juo, dat lea ge alvvus, muhto liikká – geahča movt sáltečáhci boršu, geahppasit dego uvja. Dat lea čaibman mii jaskkodahttá billisteaddji fámuid. ¶
Ja áhpegátti olbmot gulle ábi čiekŋalasaid čiegusvuođaid, válde badjelasaset čiegusvuođaid ja ealligohte daiguin, daid mielde. Sii ohppe daid, ja soaitá leat dat sivvan dasa go sii nagodedje ceavzit, goittot muhtumat sis. ¶
Siskkimussii fertejedje sii čiehkat iežaset sugadeaddji lihkastagaid, fámuideaset, čiehkat vai nagodedje ceavzit. Dán bággejuvvon jaskatvuhtii ii čáhkan illu, dat lei dušše dakkár mii fertii leat, vai sii nagodedje doalahit dan vehánaš olmmošárvvu mii vel lei báhcán. Ollugat masse buot, giela, kultuvrra ja nieguid. ¶
Máŋggas fertejedje bákkuin gáidat báruid reaškasis ja alddiineaset, čiehkat iežaset duogáža, mii lei earálagan, namalassii sápmi, vai nu sáhtáše doalahit veaháš olmmošárvvu. ¶
Dat lei ja lea váivves historjá. Nana ja gievrras álbmot fertii sojaldahttit niskki. Sin luođit jaskkodedje, sin giella čuodjagođii dađistaga vuollegeappot, – niegut elle guhká, muhto maiddái dat leat loahpas jápmán ollu ustibiin mu álbmogis. Dušše dieđekeahttá muittut leat báhcán, rašit ja hearkkit – dasgo áibbašeamit eai cuovkanan gátti vuostá. ¶
Sii ásse vuonain, sulluin, miehtá Davvi-Norgga riddoguovlluid. Sii ledje guolásteaddjit, bivdit ja eanadoallit; sii ledje lotnolasealáhusbargit. Sii geavahedje gielaset ja ovddidedje dan daid dárbbuid mielde mat ledje áiggis áigái. Sii eai lean riggát, muhto sii válde vára das maid luondu sidjiide attii. Doppe olbmot elle ráfálaččat ovttas iežaset badjeverddiiguin geat juohke giđa johte duoddariin mearragáddái, ja ásse doppe dassážii go fas lei áigi johttát čakčat. Sii dárbbašedje guhtetguoimmiset. Duoddara olbmuin lei biergu, meara olbmuin lei fas guolli, máŋggalágán náhkit, guollevuodja ja ránut, čuldojuvvon ránut mat ledje suodjin siseatnama dálvebuollašiin. ¶
Muhto bohte maid earát, geain lei earalágan giella ja dáhttu mii lei garas dego stálli. Sii badjelgehčče goađis ássi olbmuid, geat sámástedje ja geain ledje eará árvorámmat. Ii lean moktege seamma dási doarrun. ¶
Sii geat maŋŋel bohte, ledje ollu gievrrabut, ja čeavlábut, lohke sis leat vuoigatvuođat, navde earáid heajut olmmožin go iežaset. Áhpegátti olbmot jaskkodedje vel eanet. ¶
Gosa dat oassi mu álbmogis lea šaddan, mearrasámit, olbmot geat don doložis juo leat eallán ja bargan vuotnagáttiin ja sulluin? ¶
Sii leat ain doppe. Oainnán sin Ávágis, Fávle-Iččáin, Gáhppevuonas, Harstadas, Budejjus, Girkonjárggas, Álttás ja Hámmárfeasttas. Gáhtaid alde ja káfejáin. Maŋisboahttit geat eai ožžon vejolašvuođa beassat searvat iežaset rikkis duogážii, mearrasámi kultuvrii. Eai dieđe maidege iežaset ruohttasiid birra, ja nu sii mannet viidáseappot. ¶
Muhto muhtumat cevze ja doalahedje nannosit, muhto jaskadit, giela rikkisvuođa, kultuvrralaš ovdanbuktimiid; dego vašiin easka. Sii fertejedje jaskadit eallit – seammaládje go ábi siiggáhagat, mat siivvut johte rittu guvlui, eai mára. Eatnasat roasmmahuvve, maiddái gievrramusat. Sii dego šiitigohte juoidá mii lei čiekŋalepmosit sin iežaset siste, šiite oasi eallimis maid guhkes áiggiid ádjana hukset fas. ¶
Dákkár birrasis mun bajásšadden. Lagamus kránnját ledje sámegielagat. Earáid birra in diehtán olus maidege, daid stuora čeavláid birra. Muhtumin min luhtte finadedje olbmot geat eai hállan seammaládje go mii, dat lei rávisolbmuid máilbmi. Juohke giđa bohte verddet duoddariin. Lei ivdnás eallin, mas ledje ollu čáppa detáljat. Gal mun dovden ahte oappát ja vieljat ledje nuppástuvvan, juohke háve go máhcce ruoktot nuppi máilmmis. Sii geahččaledje minguin hupmat dakkár giela mii min mielas lei jallas ja garra giella, ja sii orro dego heahpanaddamin. ¶
Muhto eallin lei maid álki ja beaivválaš eallimis dáhpáhuvai ollu mas lei juogalágan oaivil. Lei vaikko man buorre dilli, áigi ovttastallamii. Eahkediid lávejedje gili nuorat čoahkkanit min dállui. Čohkkáimet gievkkanláhttis oljolámppáin, ja áhčči muitalii ovtta nuppi fearána. Fearániid olbmuid eallima ja doaimmaid birra, balddonas muitalusaid, eatnanvuolážiid, hálddiid birra, olbmuid birra geat máhtte veaháš eanet go áhččemin rohkosa, rávggaid birra. Dat eai lean cukcasat, dat lei duohtavuohta. Lei oahpes ášši ahte olbmuin ja olbmuid birrasis lea nu ollu maid ii sáhte čilget. Diekkár eahkediid oahpaimet mii dan oasi kultuvrras mii lea sáneheapmi. Min árvvut hábmejuvvojedje muitalusaid čađa, dain mii oahpaimet mii lei heivvolaš ja mii ii lean heivvolaš olbmuid servvoštallamiin, ja oahpaimet luonddu birra. Buot lei ealli, maiddái geađgi, vaikko gohčodeimmet ge dan jápma diŋgan. ¶
Ollu sámi mytologiijas lea ceavzán ja dat elii áhči muitalusain ja eatni eallinmálles. Nie mii oaččuimet oasi njálmmálaš muitalanárbevierus, ja nu oahpaimet maid dovdat iežaideamet. ¶
Geassi lei luđiid áigi. Eat mii ieža, áhpegátti olbmot, gal juoigan, muhto min duottarverddet. Sis ledje beatnagat ja bohccot ja gávttit. ¶
Eatnis lei seammalágan gahpir go duoddara nissonolbmuin, ja áhčči geavahii čázehiid. Muhto mis lei giella ja juoga eará mii čanai min oktii. In diehtán riekta mii dat lei, muhto dat lei aŋkke juoga buorre. Ja čađat mii dárbbašeimmet guhtetguoibmámet. Eadni láibbui duoddara olbmuide, ja mii boradeimmet ovttas bierggu ja ađđamiid mat sis ledje mielde. In lean vel dovdan dárbbu oahppat maidege ábi siiggáhagaid birra. Veaháš olmmoš gal gulai sis geat máhtte ja dihte eambbo, geat ledje veaháš eanet go mii, muhto eanas áššit ledje čiegus áššit midjiide mánáide. Lagas áššit ledje nu lahka, sávzzat, heasta ja gussa, mohtorfanas, olbmot geat áddejedje almmá guhkes čilgehusaid haga, muitalusat, fiervá ja sii geat eai oidnon. Buot lei sápmi ja nu maiddái mu, ja danne dat lei oadjebas. Dalle eat vuos diehtán ahte mu váhnemiin ledje garra nákkut skuvlaeiseválddiiguin, daningo soai geavaheigga dan giela maid álggos leigga oahppan ja maid diehttelas buoremusat máhtiiga, ja hálaiga áivve dan giela minguin mánáiguin. Eat ge diehtán manne nu lei, dat lei dušše lunddolaš ášši midjiide. ¶
Vejii lean oadjebas biras. Juo, máŋgga dáfus lei nu, muhto in goassege livčče hálidan dien áiggi haga leat. Dasgo dađistaga bođii ge dat áddejupmi ahte doppe ledje muhtumat geaid mielas mis lei mihá unnit árvu go sis geat gulle dien garra beallái, mii maŋit áiggi oaččui DÁRU namahusa. Soaittát smiehttat ahte midjiide livččii galgan muitaluvvot dan birra, nuppi máilmmi birra, dan báiti máilmmi birra, mii geavahii fámu ja válddálašvuođa eara láhkái. Soaitá leat nu. ¶
Muhto liikká, go geahčan maŋos – historjjás lea duppal bodni, ja lean ilus dan dihte go bessen dan vásihit juste nu go dat lei. Gal dat áigi ge bođii, go diet olbmot bohte mu eallimii, nugo sii ovdal ledje boahtán mu máttarmáttuid eallimii maid ja rievdadan dan. Lea olmmošárvvu njeaidin go olbmos váldá giela eret, go rievida dan árvvuid, gáržuda olbmo jurdagiid mat gusket sutnje alcces ja su eallimii, go bágge olbmui eará giela ja eará jurddašanvuogi. ¶
Nu bođii ge dat beaivi, go «šerres» máilbmi galggai almmuhuvvot. Álgen skuvlii. Dat lei stuorámus beahttu. Doppe eai máhttán eará go dien jallas, garra giela. Lihkus leimmet dušše njealjes 1. luohkás, ii ge oktage máhttán bearehaga dárogiela. Viellja lei oahpaheaddji dulka. Oahpaheaddji lei duođai mu lihkku eallimis, vaikko giela ii máhttán ge. Son divttii min mánáid leat mánnán min iežamet mánnálaš jurdagiiguin. ¶
Dan ovcci jagis go ledjen skuvllas in oahppan skuvlalanjas maidege mii guoskkai munnje, vaikko skuvlla birrasa olbmot maid ledje sápmelaččat. Eatnasat han ledje sápmelaččat. ¶
Reihvági internáhttaskuvla 1952 - Gievkkanis Gurut bealde: Aud Severinsen, Solfrid Portvik. ¶
(Foto: Sverre A. Børretzen, Aktuell) ¶
Muhto ohppen ábi siiggáhagain, mun maid. Daningo vuosttaš jagiid ledjen eallán rabas máilmmis, áhpegáttis, de nagodin doalahit oasi das mii gulai munnje. Muhto ollugat mu ustibiin rahče garrasit, muhtumat heahpanedje sámivuođaset dihtii, ja nu čiehkagohte dan ja gáidadedje iežaset das eret. Áddegohten eanet ahte eanet iežan oappáid ja vieljaid nuppástuvvama skuvlaáiggis. Dasgo ii oktage beassan dan meattá. Oahpaimet čiehkat jurdagiid mat ledje min iežamet, oahpaimet sillet sániid, oahpaimet sillet dovdduid. Olmmoš oahpai dorvvastit dovddolaš geafivuhtii, ceavzin dihtii. ¶
Eallima lunddolaš bealli, dat ahte čevllohallat dan dihtii mii olbmui lea ráhkis, šattai eahpelunddolažžan. Šattai gielddusin dovddahit masa olmmoš ieš jáhkká. Gielddusin daningo oahpaimet árrat juo doahttalit earáid vai ieža eat nu bearehaga roasmmahuva. ¶
Muittán ovtta váivves skuvlavásáhusa. Ledjen várra 4. luohkás. Internáhttaskuvla lei sirdojuvvon guhkás eret mu ruovttubáikkis. Lei eahket, leimmet basadan ja nohkkagoahtán. Čuovggat ledje jáddaduvvon ja seaŋggain gullui čierrun, hearkkes čierrunjienat. Fáhkka iđistii dálueamit ja cahkkehii čuovggaid. «Maid dii huikibehtet?» Jearralii son iežas garra gillii. Son váccii seaŋggas seŋgii ja gulai vástádusaid. «Mii áibbašit ruoktot». Son bođii mu seaŋgga lusa. Ledjen sihkkon gatnjaliid ja veallájin áibbas jaska. In áigon goassege dovddahit raššivuohtan sutnje, orron baicca jávohaga. Ii ge son gal ádden maidege, mojohalai dušše ja dajai: «De nie fal, stuora mánát eai galgga ruoktot áibbašit». – Áhpesiiggáhagaid čiegusvuohta, muhto vuoi máilbmi man lossat dan lei guoddit. ¶
Min siste lei várra dakkár jáhkku, ahte ii han dát sáhte bistit agálaččat. Ii dákkár badjelgeahččan gal sáhttán bistit. Ii olbmuid riggodaga ja fámuid sáhttán ná duššadit. Dat lei juo bistán menddo guhká. Mearrasámit, álbmot geain lei áhpegeahčastat ja áhpereaškkas, eai gal sáhttán dubmejuvvot heavaheapmái. Jurdagat girde. Muitalusat maid ledjen gullan maŋŋit čakča- ja dálveeahkediid, parafinlámppá čuovggas, skádje dego báktegájanas. Litna giella gullui juostá olbmo siste, muhto mii vácciimet skuvlla gos buot lei dárogillii, ja nu oahpaimet dáru jurddašanmálle. Oahpaimet dan hui vuđolaččat. ¶
Lea duohta; eat gullan maidege iežamet, áhpesámiid, mearrasápmelaččaid birra. Mearrasápmelaččat. Gulat go movt diet sátni čuodjá! Mis lei geografiijagirji mas muitaluvvui min verddiid badjeolbmuid birra, olbmuid birra geat orro badjeeatnamiin. Diet min verddet ledje maid min olbmot, mat jorre min viesus dego iežaset ruovttuin. Ovdal ii lean makkárge erohusaid, eai lean rájit mat čulde min ovttastallama. Mánnálaš mielastan leimmet mii seammaláganat, erohus lei dušše dat ahte mii gulaimet goabbatlágan ealáhussii. Sii johte, mii oruimet seamma sajis birra jagi, sis ledje bohccot, mis lei min gussa ja sávzzat ja diehttelas guolli. Muhto várit ja jávrrit gulle midjiide buohkaide. Ja min eanabihttá. Juo, bohte diehttelas bohccot min eanabihttái giđasgeasi, muhto nu han dat lei. Mii oaguheimmet daid giettis eret, mat máŋgga dáfus ledje maid min, daningo dat ledje jagi áiggiid rievdama mearkkat. ¶
Skuvla gáidadii min eret verddiin. Geografiijagirji muitalii badjeolbmuid birra, gos sii ásse, movt sii elle, ja movt sii johte dálveguohtumiidda dahje dálveguohtumiin geasseorohahkii. Dál sii ledje geđđon eksohtalaš geamádahkii, mii munnje ii šat lean oahpis. ¶
Ohcen eará siidduin, geahččalin lohkat badjeolbmuid geasseorohaga čállosa linnjáid gaskka. Ii sátni ge min birra, ii sátni ge dan birra ahte mearragáttiin ja sulluin ásse olbmot, geat maid ledje sápmelaččat. Ja mun vurden oahpaheddjiid muitalit, muhto eai dadjan maidege, vaikko sii goit galggaše diehtit. Sii han dihte min birra. Sii dihte min verddiid, badjeolbmuid birra, ja sii maid muitaledje daid birra apmasit ja imašlaš geađđasit. ¶
Gosa mii leimmet šaddan? Eat go gávdnon ge? Ledje go dušše badjeolbmot, eai ge šat makkárge eará sápmelaččat? Leimmet go mii earát dušše guolásteaddjit, dálolaččat, snihkkárat, industribargit ja mašinrusttetbargit? Ii go lean erohus, vai geahččaledje go sii dan čiegadit, eai go muitalan dan birra maid mun dihten lei earalágan. Skuvlabeaivvit ledje mihá eambbo go ruovttubeaivvit, ja lei hárve ahte olbmos lei vejolašvuohta oažžut vástádusa. ¶
Skuvllas oahpaimet garrasit sirret olbmuid. Álggos leimmet vuolemusas mii, mii geain ii lean seamma árvu go dárrolaččain, ja dasto mii biddjojuvvuimet maiddái vuolábeallái iežamet verddiid, badjeolbmuid. Nie stuora fápmu lea girjjiin ja oahpaheddjiin, nie várálaš stuora fápmu. Dávjá sii gilvet gáttuid mat darvánit julggiide ja dagahit olbmo lihkuhis dillái, soaitá ahte sii eai oba ádde ge iežaset daguid bohtosiid. ¶
Dál dieđán dan. Dat lei čielga politihkka, dat lei dakkár politihkka mii galggai buohkaid dahkat dárrolažžan. Čuđiid jagiid ledje sii geain lei fápmu geahččalan čuoldit eret sápmelaččaid, buot mii gulai sámivuhtii. Gildosiiguin ja gohččumiiguin. Bággemiin ja čiehkamiin. Vuoi go ohppen vašuhit čiehkama ja giellásiid. ¶
Na movt de minguin? Mii oahpaimet juste dan maid mun dál lohken, mii leimmet vuolit dási olbmot. Mii oahpaimet gáđašvuođa ja nu maid unnit árvvu. Oahpaimet dađistaga ahte min verddet, badjeolbmot han ledje dat albma sápmelaččat. ¶
Maid dasto min verddet badjeolbmot ohppe iežaset birra skuvllas. Juo, juste fal, ahte sii han ledje ge dat albma sápmelaččat. Maiddái dat lei sin politihkka geain lei fápmu. Go sii eai nagodan jávohuhttit dieid olbmuid oalát, de sii goitge galge sin bidjat vuostálaga, go adde nubbái eanebuš árvvu. Ja fuomáškeahttá, de bođii munnje maid diet heahpatvuođa dovdu maid ledjen oaidnán iežan oappáin ja vieljain – dat dovdogođii čielgaseappot ahte čielgaseappot – juohke háve go sii bohte skuvllas. ¶
Skuvla duššadii nu ollu das maid ledjen vásihan ja masa ledjen jáhkkán, dalle go vel in diehtán maidege dien «báiti» máilmmi birra. Lei maid balddehahtti vásihit ahte olmmoš dađistaga geahččagođii amas čalmmiiguin verddiide geat bohte váriin giđđat. Sii sudde dien imaš geađasvuhtii. ¶
Muhto dat galggai leat geađas; norgga skuvllas lei dárkilvuohta mas lei váttis beassat eret. Ja de fuobmájin movt mu iežan olbmot guvdnjugohte. Sánit muitaledje ollu. Sánit maid ovdal in lean mearkkašan. Iežan niski maid sodjagođii. . ¶
Reihvági skuvlla 1952 ¶
Gurut bealde: Luohkkálanjas. Oahppit leat: Olaug Mathisen, Bjørnar Olsen, Ally Hansen, Alma Pedersen, Arne Johansen, Solveig Gåre, Johan Bær, Josef Samuelsen, Edith Mathisen, Alice Mortensen, Elly Hansen, Aud Severinsen, Arne Hansen. Oahpaheaddji lea Asbjørg Torsteinsen. (Govva: Sverre A. Børretzen, Aktuell) ¶
Olgeš bealde: Gánddaid oađđinlanjas. Gurut bealde: Josef Samuelsen, Rasmus Bær, Ragnvald Utsi. ¶
(Govva: Sverre A. Børretzen, Aktuell) ¶
Olmmoš guldališgođii dárkileappot muitalusaid maid muitaledje. Muitalusain gulaimet movt mu álbmot vásihii soardima, duolbmama, badjelgeahččama ja vearredaguid. Muhto muitalusain gullen maid reaškasa, seamma reaškkasa go ábi siiggáhagain lea. Dan mii attii midjiide ceavzinfámu. ¶
Das han mii leimmet, leat guhká juo leamaš dás. Muhtumat ledje dušše geahččalan min jávohisvuhtii duššadit, ledje geahččalan roggat min ruohttasiid nu ahte galggaimet šaddat ruohttasiid ja ruovttu haga. ¶
Muhto seammaládje go ábi siiggáhagat johtet rittu guvlui, loktanit áibmui ja de časket gátti vuostá, nu lea mearrasápmi nai loktegoahtán oaivvi. Miehtá Davvi-Norgga riddoguovlluid, sulluin ja vuonain. Muhtumat leat nagodan doalahit giela, eatnasat eai leat, muhto dat ii hehtte sin ihtimis oidnosii, geahččamis maŋás, ja ii unnimusat: sii gehččet guhkás ovddos. ¶
Ollu báikkiin šluvget bárut garrasit, muhto dasa lea dárbu. Ain lea heahpatvuohta das, heahpat gullat áhpeolbmuide, mearrasámiide. Dat lei čiekŋalasas min siste; lea máŋggaid buolvvaid čađa cieggan midjiide. Mannet ollu jagit ovdal beassat heahpadis. Muhto beaivvis beaivái nanusnuvvá jáhkku, dat ligge mu. Viimmat besset mu olbmot ovdanbuktit iežaset dieđuid, iežaset kultuvrra, besset muitalit iežaset čiekŋaleamos čiegusvuođaid, besset juogadit rikkisvuođaset earáiguin. ¶
Min organisašuvnnat leat leamaš stuora doarjjan. Sáhttit fas deaivvadit, vaikko eat vuos jur juste nu go mun vásihin duottarolbmuid ja mearraolbmuid verddevuođa iežan mánnávuođas, muhto diekkár deaivvadeapmi lahkona. Dasgo ovttas mii leat fuobmágoahtán dan vuoigatmeahttunvuođa mii lea dahkkon min vuostá, leat oaidnigoahtán čuoldaga sárgáin das mii gohčoduvvo sámi váttisvuohtan. ¶
Luovvanit fámut, ráhkadeaddji fámut mearrasámiid gaskkas. Ii galggaše leat várálaš dovddastit ahte kultuvrralaš girjáivuohta lea doarjjan olbmuide. ¶
Vai lea go dat ain várálaš? Nu orru leamen go logat kulturplánaid, minstarplánaid, ráđđehusa dieđáhusaid, lágaid ja ásahusaid. Ballet go sii? Ballabehtet go? Mas? ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Ragnhild Ravna (Gova luoikan Ragnhild Ravna) ¶
Ragnhild Ravna lea riegádan 1940:s ja lea bajásšaddan Hurumas, Buskerudas ja Oslos. Gymnása maŋŋá fidnii son barggu duddeoahpaheaddjin Deanus. Dohko náitalii ja ásaiduvai. 1959–61 ja 1963–2002 son lei barggus Deanu gielddas, álggus mánáidskuvlla oahpaheaddjin, dasto iešguđelágán virggiin skuvlakantuvrras, ja musihkaskuvlla ja kulturskuvlla oahpaheaddjin ja rektorin. Seammá áigodagas son lea vázzán oahpaheaddjioahpu Oslos ja lasseoahpu earret eará musihkas, kulturfágas, jođiheames ja sámegielas Bådådjo ja Álttá allaskuvllain ja de vel Sámi allaskuvllas. ¶
Skuvlabarggu lassin lea Ragnhild Ravna bargan Álbmotakademiijá-searvvis1, ja sus leamaš iešguđetlágán luohttámušdoaimmat báikkálaččat, Hålogalándda Álbmotakademiijás ja riikadásis. Son lea maiddái jođihan "Laksen"-nammasaš 4H-searvvi. ¶
Per Fokstad (1890–1973) lei oahpaheaddji ja skuvlajođiheaddji Deanus ja lei sámi skuvlla ovddimus ovddasteaddjiid gaskkas. 1920-logus juo buvttii ovdan iežas sámi skuvlaplána, mii dalle ii fidnen dađe eanet doarjaga. Son lei Finnmárkku sámi ráđi jođiheaddjin nu guhká go dát gávdnui (1953–1964). Mii buktit eanet čállosiid Per Fokstada gieđas ja su birra maŋŋelaš dán girjeráiddus. ¶
«Válddát go konstitušuvnna Deanu njealjeoasát skuvllas 1959/60 tiibmolohku 1216 = Deanu skuvlastivra» ((«Er De villig ta konstitusjon Tana firedelte skole 1959/60 timetall 1216 = Tana skolestyre»)) Ná čuoččui virgáibidjantelegrámmas maid ožžon suoidnemánu 9. b. 1959. Mun válden virggi, ja dakka maŋŋá fidnejin telefonoktavuođa skuvlajođiheaddji Per Fokstadain. Jerren gos galgen orrut ja galgen go gokčasa váldit fárrui. Vástádus gullui: «Nils Olsena luhtte.» Oktavuohta boatkanii, lei nu fuones telefonoktavuohta davvi ja mátti gaskkas dalle. Muhto dakka maŋŋá bođii telegrámma skuvlajođiheaddjis dáiguin sániiguin: «Váldde gokčasa sihkkeliid boađe». Mun de vulgen, johten togain, hurtigruvttain, bussiin ja de loahpas vel droššain ja jovden Bonjákassii Deanus. ¶
Mu láigolanja dáloeamit, Marit, mieđuštii mu Per Fokstada lusa. Doppe válddii olles bearaš váimmolaččat mu vuostá, ja dát lei okta dain fávdnámus ruovttuin maid galledin dán vuosttaš jagi Deanus. Borgemánu 31. beaivvi álggii skuvla measta golmma mánnosaš geasseluomu maŋŋá. ¶
Makkár veahki fidnii de 19-jahkásaš gii lei aiddo geargan gymnásas, ja gii galggai oahpaheaddjin bargagoahtit? Ná, ii lean go vázzilit materiálalatnjii ohcat vuogas girjjiid 2. ja 3. luohkkái. Lihkus ledjen ieš vázzán álbmotskuvlla njealjeoasát skuvllas, ja girjjit ledje sullii seammá go dat maid mun ledjen čuvvon muhtun jagiid ovdal. Manne Per Fokstad ii čájehan munnje «1939' normálaplána» ((Normalplanen for landsfolkeskolen. KUD 1939.)) , in dieđe. Moadde mánu golle ovdal go fuobmájin ahte dakkár plána gávdno. ¶
Jáhkán Per Fokstad luhtii munnje ollásit barggu olis, bessen bargat hui iešheanalaččat. Son vikkai baicce mu jurddašanvuohkái váikkuhit. Son lei maŋimuš bargojagistis, devddii 68 dan čavčča, mun ledjen vuosttaš bargojagistan. Lean giitevaš go geavahii nu olu iežas áiggis mu báidnit, addit munnje miellaguottuid ja jurdagiid mat šadde dehálažžan sihke sámi servvodagas ja globála servvodagas maid. Máttanorgga studeanttat ja oahpaheaddjit sáhtte, ja sáhttet ain oahppat hui olu Finnmárkkuservvodagas go bohtet deike bargat. Fokstad jearadii mus, máŋgii jearai filosofalaš gažaldagaid, fidnii mu smiehttat earáláhkái. Dalle gádden ahte lei buorre boahtit oarje-Oslos, muhto gávnnahin dađe mielde ahte in lean olus maidege oahppan das mo áddehaddat iešguđet kultuvrraid gaskkas. Lihkus ledjen maid bajásšaddan ja vázzán olles álbmotskuvlla uhca gielddažis Buskerudas, ja doppe vásáhusat ledje hui ávkkálaččat dan gilážis gosa dál ledjen boahtán. ¶
Jus vel dihten hui unnán sámi eallinvuogis, láhttemis ja jurddašanmálles ovdal, de ohppen olu das ovttasbarggus Per Fokstadain. Son lei stuorra oahpahanmeašttir, sus ledje rájehis searat máhtus ja áddejumis addit. Son nu háliidii ahte mii geat sajáiduvaimet Detnui galggaimet beassat goaivut sámekultuvrra rikkis gáldus. Skuvlabottuin govahalan su čuččodeamen Deanu skuvlla uhca oahpaheaddjilanjažis, áŋgirit logaldallamin sámi servvodaga birra, Deanu birra, stuorraservvodaga vearrivuođaid birra, morraša birra, go moraštii buot, mii lei láhppon. Ii goassege vuollánan das masa jáhkii. Danin háliidii geavahit mu ja eará nuoraid buot sámi seailluheami rahčamis. Lean giitevaš go bessen vásihit su jurdagiid ja oahppat dain. Sus ledje olu oahppásat, olbmot geat rahče sámi servvodaga seailluheami buorrin. Máŋgasa sis deiven su báikkis. Son hirbmasit beroštii čálliin, govvadáiddáriin, radiomielbargiin, na buohkain geat sáhtte sániid ja jurdagiid ovdanbuktit bargguideaset bokte. Son lávii čakčat golbma vahku virgeluomu váldit ja Osloi vuolgit. Doppe deaivvadii dehálaš olbmuiguin geaid oinnii vejolažžan váikkuhit. Muhto ii lean árpmolaš daiguin geaid gohčodii «toskhau» ((jallasoaivvit)) . Daiguin ii ábuhan, ja sii dávjá bohte vissis guovlluin min riikkas. ¶
Gurut bealde: Per Fokstad ¶
Olgeš bealde: Govva lea váldon Per Fokstad vistti olggobealde 1960:s. Gurut bealde su bárdni Are Fokstad, Per Fokstad, su eamit Aslaug Fokstad, su nieida Unni Fokstad, Kirsti Foss, Karin Simonsen ja Sigrid Bertheussen. ¶
(Govva: Ragnhild Ravna) ¶
Fearán maid oidii muitalit, lei go báhppa lei váidalan ahte bođii nu hárve girkui. Dalle lei vástidan: «Mun giksašuvan čovjjiin, oainnat, mus lea nu fuones suolbmudeapmi.» ¶
Sus lei jáhkemeahttun alva vaikko lei viehka boaris. Dál eat dáidde gávdnatge oahpaheaddjiid geat leat 68 jagi. Son lei Deanu skuvlla skuvlajođiheaddjin, skuvllas ledje 70–80 oahppi, son oahpahii 25 6.–7.-luohkkálačča buot fágain earret duojis, ja hoidii vel skuvlagirjerádjosa. Galggašii jáhkkit ahte bottuin dárbbašivččii vuoiŋŋastit. Muhto dalle «sárdnidii» munnuide oahpaheaddjiide oahpaheaddjilanjas. Ja seamma buorre skuvlagirjerádjosa gal galgá guhká ohcat, jus oba gávdnoš ge. Doppe ledje olu buorit girjjit ollesolbmuid várás. Oahppit luoikkahedje áŋgirit, besse njealje girjji váldit báikái vahkkosaččat. Muhto girjjit eai lean gal ollásit bardojuvvon Dewey systema mielde. ((Dewey systema = Fágagirjjálašvuođa klassifiserenvuogádat man amerihkalaš Melvil Dewey ovdánahtii 1873:s. Geavahuvvo eanáš Norgga girjerádjosiin ja máŋgga eará riikkás ge.)) Sámi girjjálašvuohta ii báljo gávdnon 50-logus. Orun muitimin ahte vuosttaš sámegiel girji mii bođii skuvllaide lei Johan Turi girji Mui’talus sámiid birra 1965. ¶
Easkka 1945 lei Per Fokstad sirdojuvvon Deanu skuvlii Bonjákasas, mii lei skuvlabiire gos ásse olu sápmelaččat. Ovdal soađi lei son Dážasullo skuvllas, gosa gulle olu suopmelaččat/kveanat. Su ovddeš oahppit muitalit ahte son lei hui oskkáldas eiseválddiid ektui, son ii geavahan sámegiela skuvllas maŋŋásoađiáigge, vaikko olu oahppit ledje ge sámegielagat. Muhto ii son gieldán sin sámásteames gaskaneaset ge. Muhto son geavahii báikkálaš sámi kultuvrra dain máŋggain gelddolaš muitalusain ja máidnasiin maid geavahii oahpahusas, geavahii maid luođi Vuoi dán Biehtár-Káre, ja váikkuhii garrasit dasa ahte oahppit dovde gullevašvuođa báikegoddái. «Állet vajáldahte giela ja ruovttobáikki!» lávii oahppiide rávvet. Go Margarethe Wiiga sámi áppes ilmmai 1951:s, de besse oahppit girjji oastit Per Fokstadas. Dalle fálai son sámegieloahpahusa soapmásiidda. ¶
Su oahppit rámidit buorre dárogieloahpahusa maid lážii sidjiide. Dát guoskkai sihke giella-, girjjálašvuođa- ja čállinoahpaheapmái. Dárogiella ja matematihkka ledje dehálamos fágat su skuvllas. Go viiddásat besse eará skuvllaide, de fuomášuhttui man čeahpit dárogielas Fokstada oahppit ledje. ¶
Son šattai bajás norgga našunhuksenáiggis, lei ieš 14 jagi 1905:s ja áŋgirit ovdanbuvttii Ivar Aasena jurdagiid ja diktema. Ivar Aasena lávlagat viššalit geavahuvvojedje skuvlavisttis, ja Fokstada dárogiel čállingiella lei hui radikála. In leat goassige oaidnán maidege maid son lea sámegillii čállán. Muhto čállit sámegiela son lea várra máhttán. Dan máhtte máŋga sámegielaga Deanus geat gulle su bulvii. Go sii vázze skuvlla, de ledje guovttegielat girjjit, main lei dárogielteaksta nuppi bealde, sámegielteaksta ges nuppi bealde. Ja «dalle logaimet sámegillii dieđusge», dajai Anna Biggi Bonjákasas, gii lei 1899:s riegádan. Fokstad ieš ii lean dáiddár, muhto oinnii čábbodaga ja olggosbuktima govain, tekstiilain, luđiin ja eará musihkas. Son válddii Savio-govaid skuvlii, maid oahppit galge de viggat reproduseret. Son áŋgirušai fidnet oahppiid hárjehallat smávva neaktinbihtáid, juovlabihtáid, ja basáraid doallat. Son geavahii viššalit skuvlaradioprográmmaid, eandalit prográmmaid mat muitaledje eará kultuvrraid birra. Su mielas lei dehálaš dohkkehit eará kultuvrraid ja álbmogiid. Dát fas galggai bohciidahttit iežas kultuvrra ja identitehta dohkkeheami ja rámi. ¶
Dážasullo skuvla, gos Per Fokstad barggai oahpaheaddjin 1920-logus. Govvejuvvon 1918:s. ¶
(Govva: Bernt Thomassen / Ulf Jacobsena govvačoakkáldat) ¶
Muhto ii lean eisege álki sutnje buot oahppiid ektui. Máŋga váhnema eai liikon Per Fokstada jurdagiidda sámevuođas ja su áŋgiruššamii sámivuođa ovddas. Dát fas dagahii ahte olu oahppit vuosttaldedje su, go dihte ahte báikkis dorjo sin, eai ge dárbbašan ballat vaikko rigerejedje skuvllas. ¶
Vuosttaš skuvlabeaivi Bovccá skuvllas, su. borgemánu 25.b.1968. Mánát riegádan 1961:s. Gurutbealde čuožžumin Geir Johansen, Trond Solbakken, currežat Gunn ja Ina Olsen, Berit Opdahl, Rita Alise Johansen, Inger Lise Ramstad, Solfrid Kratteng, Torgunn Torheim ja Liv Simonsen, oahpaheaddji. Čeagŋut gurutbealde Kjell Grønnås, Asbjørn Kristoffersen, Mogens Bidstrup Andersen, Øyvind Ravna, Merethe Berg, Marit Ravna, Mona Stensgård, Solfrid Aslaksen ja Bjørg Sabbasen ¶
(Govva: Ragnhild Ravna) ¶
Deanuservvodagas lei sámegiella máŋggaid logiid jagiid juo gillán dáruiduhttima geažil. Dáppe Vuolle Deanus ledje olu asáhusat geassán seammá guvlui: Soahteveahka, mánáidruoktu, ámmátlaččat, eanandoalloskuvla, Sámemiššuvdna. ¶
Máŋggas leat munnje muitalan ahte eváhkko- ja báhtáreaddjivásáhus lea báidnán sin guođđit ja vajáldahttit sámegiela ja sámevuođa. Sii ledje vásihan dážavuođa, ledje jáhkihan ahte dát dat lei buoremus, ja dál bođii liiba mannat ollásit dážavuhtii. Maŋŋá áddet ahte eváhkko šattai guovttegeardásaš massimin sihke Deanu álbmogii ja olles Finnmárkku ja Davvi-Romssa álbmogii, geaidda duiskalaččaid billisteapmi guoskkai. Sii manahedje visttiid, ruovttuid, vistegálvvuid, govaid, ja manahedje vel sámi gullevašvuođa. Giella biddjui jođánit eret, dárogiella bođii sadjái. Iige Per Fokstad ieš hállan sámegiela mánáidisguin. Dát orru leamen viehka ártet go smiehttá dan ahte son juo 20-logus lei artihkaliiid čállán dán birra, «Samiske tanker og krav» (Sámi jurdagat ja gáibádusat) ((Norsk Årbok, Bergen 1923)) ¶
1959 borgemánus lei «Lávdegoddi sámegažaldagaid guorahallamii»2 ovdanbuktán evttohusaidis. Per Fokstad lei leamaš fárus lávdegottis, mii nammaduvvui 1956 borgemánus. Dát bargu ferte leat dorjon su jáhku, ahte lei ain doaivva sihke gillii ja kultuvrii. Gal várra jálosmuvai sámegiela geavahit skuvlabarggus máŋimuš jagiid bargoeallimisttis. Muittán su čuččodeamen sámegielat oahppiid ovddas bottuin, garrasit ávžžuheamen: «Hála sámegiela!» ¶
1961 manai Fokstad ealáhahkii. Mun álgen 2-jahkásaš oahpaheaddjiskuvlii Osloi, ledjen dalle náitalan Bonjákassii, ja ledjen plánen boahtit ruovttoluotta skuvlla maŋŋá. Lokten bures álbmogiin, lundduin ja kultuvrrain. Deanu skuvlii lei váttis fidnet 1. luohká-oahpaheaddji dan jagi. Dalle ii lean Fokstad váttis jearrat, son válddii vel ovtta bargojagi, muhto dán háve oahpaheaddjin. ¶
Govva lea váldon 1960 giđa luohkás bajábealde Deanu skuvlla, Bonjákasas. Čáppa dálkin manai luohkká dohko niestti borrat. Gurutbealde Ole Sabbasen, Thorbjørn Skjåvik, Are Fokstad, Ragnhild Ravna (oahpaheaddji), Anna Dervola, Hjørdis Krogh, May Britt Lavre, Lisbeth Biti (duohken), Inger ?, Kirsti Nordgaard, Torill Bertheussen, Bjørn Biti. ¶
(Govva: Ragnhild Ravna) ¶
1965 nammaduvvui vuosttaš kulturlávdegoddi Deanus. Per Fokstad válljejuvvui dasa, nu mo maiddái Anna Biggi, Karl Hjelvik ja Toralv Pedersen. Ieš válljejuvvojin jođiheaddjin. Deanu gielda lei dál sturron, lei oktiičaskon Buolbmát gielddain. Munnje lei movttiidahtti beassat dakkár mihtilmas olbmuiguin ovttasbargat, vaikko vel dovden ahte eat lean áibbas ovttaoaivilis kulturbarggus. ¶
Per Fokstad oaččui eallit 11 jagi ealáhagas ovdalgo jámii 1973:s. Bonjákasas deaivvadeimmet su vádjoleamen geainnu alde. Son liikkui fitnat vázzimin moddii beaivái. Ja smiehtai váccedettiinis, sus ledje ain niegut, sávaldagat, doaivvut. Go bođii ođasdiehtu ahte Sámi Instituhtta galggai vuođđuduvvot, de logai: «Dál sáhtán jápmit.» Lei stuorra ulbmil ja oláhus su eallimis ja barggus. Buot dáid maŋimuš jagiid lei son čállimin girjji John Savio birra. Čállin lei noađđin su olggiide. Girjji ii goassege válbmen. Sus ledje artihkkalat, aviisačuohpastagat ja čállosat bargolanjas ja orrunlanjas, ii lean gal nu álki doaladit buot dáin ollislaš gova. ¶
Son háliidii ja barggai buot dáid ovddas: bissováš sámi teáhter, sámi joatkkaskuvla, eatnigiella skuvllas, guhkit sámegiel sáddenáiggit radios. Obalohkái áŋgirušai das ahte buohkat mii geat ássat dáin guovlluin galgat beassat vásihit sámevuođa árvvu. «Lea nu čáppat», dajai ieš. ¶
Badjelaš 30 jagi leat mannan su jápmima maŋŋá, ja jurddaš, mii leat vásihan olu das maid Fokstad niegadii. Máŋgii lean sávvan ahte son beasašii vásihit olu das masa son lei gilván siepmaniid. Dan botta go ain elii, de beasai su neabi mánná álggahit skuvlaáiggi Sieiddás sámegielain oahpahusgiellan (1959 skuvlalága mielde). Maŋŋá go jámii, 1975:s, bođii ođđa skuvlaláhka man § 40:s čuožžu: «Barn i samiske distrikt kan få samisk dersom foreldrene krever det.» . ((Mánát geat ásset sámi guovlluin sáhttet oažžut sámegielfálaldaga jus váhnemat dan gáibidit.)) Mun de fuomášuhtten oahppiidasan ja sin váhnemiidda ahte sis lea dát riekti. Muhtumat háliidedje dakkáraš fálaldaga, ja sámegielfálaldat álggahuvvui ge Sieiddá skuvllas, gos dalle bargen. Muhto lei dušše okta tiibmu vahkkui, oahppit eai dáidde oahppat dađe eanet. váhnemin ozaime maid sámegieloahpahusa nuoramus mánnáseame, gii duođaid háliidii oahppat. Skuvla vuostálasttii garrasit bidjamis johtui dakkár oahpahusa, «mii dalle bilidivččii eŋgelasgieloahpahusa», čállojuvvui vástidanreivves. Muhto mánnáme fidnii gáržžiduvvon sámegielfálaldaga ovtta tiimmu vahkkui guvttiin eará oahppiin. ¶
Dát vuosteháhku láhčit dili sámegieloahpahussii lea leamaš oidnosis moatti Deanuskuvllas. Dalle bilidivččii muhtun eará fága ovddas. Sii geat leat oahpahan sámegielas boares Deanu gielddas leat bargan oktonasas, iige leat leamaš geainnage ovttasbargat, ja dábálaččat leat uhcán áddejumi fidnen jođiheaddjiin. Lei mahkáš nu joavdelas, dat sámegiella. ¶
Skuvlabusse lea leamaš oassin máŋgga oahppi árgaeallimis. Dás vurdet Deanu skuvlla oahppit busse. Govva lea váldon Bonjákasas su. borgemánu 25.b. 1968, vuosttaš beaivvi geasseluomu maŋŋá, ja Øyvind Ravna vuosttaš skuvllabeaivi. Danin beasai maiddái unnavieljaš, 3-jahkásaš Per Torleiv čuovvulit. Gurutbealde currežat Ole ja Per Sabbasen, Øyvind Ravna ja Per Torleiv Ravna. ¶
(Govva: Ragnhild Ravna) ¶
Mannen ealáhahkii 2002:s. Lean beassan bargat Deanu gielddas hui gelddolaš ovdánahttinjagiid. Olu nuorat leat fidnen ruovttoluotta jápmán giela, ja eanet mánát go goassege ovdal vázzet sámi mánáidgárddis. Sámegiella lea šaddan «bivnnuhin». Deanu sámeskuvla lea sajáiduvvan ođđa visttiide ja dohko leat ollugat geat ohcet. Dárogielhálli váhnemiid mánát sáhttet fidnet ruovttoluotta masson giela. Giella lea buoremus reaidu kulturáddejumis ja gullevašvuođas. Muhto eanetlogugiella lea nanus. Olu eanet návccat ja árja dárbbašuvvo jus sámegiella duođaid galgá šaddat dárogielain dassálagaid Deanus. ¶
Ovdáneapmi lea leamaš lossat máŋgasiidda, sihke sidjiide geat háliidivčče oaidnit sámekultuvrra ollásit jávkama, ja kultur- ja giellanannejeaddjiid njunnožiidda. Leat nu olu vuostálas searat Deanu-servvodagas. Juohke áidna sámi giela ja kultuvrra buorideapmi mielddisbuktá rahčama. Muhto go eatnašiin leat persovnnalaš oaivilat sámevuođas, lea maid hui gelddolaš orrut Deanus. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Hanna ja Harald Samuelsberg ¶
(Govva: Schrøder / Loppas historie ) ¶
Jus lea unnán skuvlahistorjá gávdnamis Láhpis 1900-logus, de lea goit valjit dieđut 1800-logus. Buoremus gáldu dán oktavuođas lea Loppas historie – bygdebok for Loppa kommune (Láhpi historjá – Láhpi suohkana giligirji), maid Harald Samuelsberg ja Leonhard Gamst leaba čállán. ¶
Eanas giligirjjiin riddo-Finnmárkkus leat unnán dieđut sápmelaččaid skuvladilálašvuođaid birra, muhto dán girjjis gal lea 23-siidosaš artihkal man namma lea Samene og skolen (Sápmelaččat ja skuvla). Vaikko oassi dás lea ge oppalaš skuvlaáššiid birra, de das gávdná maid ollu konkrehtalaš dieđuid Láhpi sápmelaččaid skuvladili birra. Moai letne dás váldán muhtun osiid mielde dien kapihttalis. ¶
Harald Samuelsberg (1911–86) bajásšattai Láhpis. Sus lei dušše vuođđoskuvla (álbmotskuvla), muhto barggai máŋggalágan bargguid, dávjá seamma áiggis. Earet eará lei son guolásteaddji, guollebearráigeahču bálvá, sadjásaš oahpaheaddji, fabrihkkabargi ja leansmanbálvá ovdalgo son 1948:s válddii badjelasas iežas bearraša oapmedálu. Maŋŋil barggai son maid ovtta áiggi Ákŋoluovtta suohkana kánturhoavdan. Samuelsberg lei Bargiidbellodaga áirras Láhpi suohkanstivrras, ovtta áiggi lei son maid sátnejođiheaddjin, ovdalgo válljejuvvui stuoradiggeáirrasin 1958–69. Son lei maid Norgga sámeráđi vuosttaš jođiheaddji (1964–80). Go lei leamaš 11 jagi Stuoradikkis, de ii evttohan Finnmárkku Bargiidbellodat su šat 1969:s, ja lea gullon ahte lei su sámepolitihkalaš oaidnu mii lei sivvan dasa go su eai šat hálidan áirrasin. Sus ledje ollu doaimmat bellodagas, almmolaš ráđiin ja lávdegottiin, ja lei earet eará miellahttun 1963' Álbmotskuvlalávdegottis, Boazodoalu- ja sámeáššiid davviriikkalaš lávdegottis 1964–1980 ja Sámi vuoigatvuođalávdegottis 1980' rájes. ¶
Leonhard Gamst (1904–87) bajásšattai Láhpi sullos ja barggai buot iežas doaimmaidis doppe. Maŋŋel soađi biddjojuvvui son oahpaheaddjivirgái mas barggai máŋga jagi, ja dan maŋŋel jođihii son gávppi. Son lei ollu jagiid Láhpi suohkana skuvlastivrra ovdaolmmoš. Gamst lea maid čállán girjji: Slekten Gamst og Loppa øy. (Gamst sohka ja Láhpi suolu) ¶
... Nu guhká go v. Westen elii, de geahččaledje čađahit sámegiel oahpahusa buot sámi mánáide nu viidát go lei vejolaš. Láhpi dilálašvuođa birra čállá son ná, maŋŋel go lea finadan dáppe 1717:s: «Loppens finner som er kun 6 familier og deriblandt ingen Fieldfinner, har noch udi deris egen Præsts omhyggelighed, særdelis siden hands klocher kand temmelig Lappisk, en schickelig Person. Ellers kunde till ydermeere framgang Korsnes Skolemestere af Alten 1 gang i aaret rejse til Bergsfjord og der samle Loppens finner, randsage, bestyrche og undervise dem». («Láhpi sámit, oktiibuot dušše 6 bearraša ja sin gaskkas ii oktage duottarsápmelaš, leat sin iežaset Báhpa fuolalašvuođa dihtii, ja earenoamážit daningo su luhkkár máhttá viehka bures sámegiela, skihkalaš olmmoš. Muđui jovssašii vel eanet ovdáneami jus Ristamuornjárgga skuvlameasttirat Álttás sáhtášedje fitnat 1 jagis Beasfearddas (Jogas) ja čohkket dohko Láhpi sápmelaččaid, iskat, nannet ja oahpahit sin».) ... ¶
Diehtun dilálašvuođa birra mii lea Láhpi báhpasuohkanis doppe Oarje-Finnmárkkus, beaiváduvvon čakčamánu 17. beaivvi 1746, čállá suohkanbáhppa Peder Krop earet eará: «Finnerne i Loppens og Hasvik sogner ere temmelig vel oplyste så de eftergive ikke den anden almue udi oplysning. Finnernes børn vise sig gjerne mest lærvillige. De lærer deres Kristendom på Norsk mål, og de finnebørn jeg udi min tid haver haft til beredelse til Confirmation ere fundne de bedste». («Láhpi ja Ákŋoluovtta báhpasuohkaniid sámit leat oalle bures bajásčuvgejuvvon, nu ahte sii eai leat heajubut go eará olbmot bajásčuvgejumi dáfus. Sápmelaččaid mánát leat dávjá áŋgirepmosat oahppat. Sii ohppet iežaset risttalašvuođa dárogillii, ja dat sámi mánát maid mun leat ráhkkanahttán konfirmašuvdnii leat leamaš čeahpimusat.») ¶
Suohkanbáhppa rámida iežas suohkana sámi mánáid, muhto sáhttá jearrat lea go dat máhttu man birra son čállá dárogiel máhttu, nu ahte sii leat ipmirdan dan dárogiel risttalašvuođamáhtu sisdoalu. ... ¶
Biskop Schønheyder lei galledanmátkkis Finnmárkkus 1790:s ja finai dalle maid Láhpis. Mátkečállosis čállá son earet eará Láhpi birra ná: «Ungdommens kundskab er meget fattig. Kun 1 finneskolemester. Klokkeren gammel og avfeldig». («Nuorain ii leat ollu máhtolašvuohta. Dušše 1 sámeskuvlameasttir. Luhkkár boaris ja nohkan.») ... ¶
Schønheyder lea vuosttaš gii muitala midjiide ahte Láhpis lea leamaš sámeskuvlaoahpaheaddji. Man guhká dáppe leamaš diekkár oahpaheaddji, dan eat dieđe. Muhto almmatge: Johtti oahpaheaddji doaibma Láhpis, gos olbmot orrot nu bieđgguid, dan áiggi go lei oanehis oahppanáigi, ii leat dákkár čoavddus mii sáhttá addit nu buriid bohtosiid. Ain nu maŋŋit go 1850:s daddjo ahte sámemánáin lea dušše 4 beaivvi skuvla jagis. . ¶
Dáppe Láhpis leat mis hui unnán dieđut skuvladilálašvuođaid birra. Sámekuvlaoahpaheaddji maid Schønheyder namuha, ii sáhte leamaš beare guhká iežas virggis. 1801 olmmošlohkamis ii namuhuvvo diekkár skuvlameašttir. Skábmamánu 5. beaivvi 1804 čállá suohkanbáhppa Struve Láhpis ahte álbmot ii mávsse maidege skuvlaolbmáide (oahpaheddjiide), ja ahte váhnemat eai birgen mánáideaset haga ruovttuin. ... ¶
Ii lihkostuvvan nu bures oahpahit sápmelaččaide dárogiela, ja oppalohkái ii buktán skuvlla bargu beare buriid šattuid. Dan duođaštit ollu cealkámušat dien áiggis. 1802:s čállá ge Hámmárfeastta suohkanbáhppa Qvale: «Man finder kun faa blandt Finnerne, der kan læse taalelig i en dansk Bog, færre, der kan gjøre Rede for deres Kristendom...». («Sámiid gaskkas gávdnojit dušše áibbas moattes geat máhttet oalle bures lohkat dánskkagiel girjji, vel hárvvibut leat sii, geat máhttet iežaset risttalašvuođa čilget...».). ¶
... Muhto vaikko ledje ge dávddat ja soahti: Veaháš skuvlejupmi aŋkke lei, maiddái sámi mánáide. 1809:s gullat vuosttaš geardde muhtun oahpaheaddji birra Ákšovuonas. Su namma lei Jacob Pedersen. Vearrodieđuin lea su namma čállojuvvon «Skattefinner» vuollái. Dasto son lea sápmelaš, ja lea várra leamaš johtti skuvlaoahpaheaddji – dahje nugo gohčodedje – skuvlaolmmái – Ákšovuona sámi mánáide, soaitá maid leamaš Cukcavuonas dahje muđuige Láhpis. ... ¶
Dalá áiggi mánáin ja nuorain ii lean nu ollu bajásčuvgehus. Muhtun galledeamis Láhpis jagis 1819 čohkkejedje 25 máná, ja eanas oassi ledje várra sámi mánát, muhto dušše moattes sis máhtte lohkat girjjis dahje vástidit gažaldagaid. Doppe ii lean leamaš skuvlaoahpaheaddji guhkes áigái. «Ii leat vejolaš oažžut čeahpes sámeskuvlaolbmá suohkanii», daddjui. 1826:s lei johtti skuvlaoahpaheaddji Láhpis, «gos eanas oassi ássiin ledje sápmelaččat, ja gos dievddut ipmirdedje veaháš dárogiela, muhto nissonolbmot eai, ja gos skuvlaolmmái (oahpaheaddji) lei dáčča gii ii ipmirdan sámegiela». ¶
... Dán háve lei Stockfleth Ákšovuonas sullii guokte vahku. Son logai dan guovllu sámi nuoraiguin, čállá son, mii ferte mearkkašit ahte son lágidii skuvlla doppe. Sáhttá leamaš rihppaskuvla, muhto eanemus jáhkehahtti lea ahte lea leamaš dábálaš skuvla, daningo dien áiggi ii lean konfirmašuvdna Ákšovuonas. Ákšovuonas ferte leamaš skuvla ja sierra skuvlavisti juo dalle. 1859:s dahje sullii dieid áiggiid – nugo celkojuvvo – sirdojuvvui skuvlavisti Hamnas Ákšovutnii, dahje Nøisomhed nammasaš báikái, nugo giehmánne Buck lei gohčodišgoahtán iežas báikki, gos ieš ásai ja jođihii gávppi. Ferte leamaš oahpaheaddjivátni Ákšovuonas mii lea dagahan ahte Stockfleth lea ferten boahtit deike. ... ¶
Maiddái dán oktavuođas guoskkaha Stockfleth Ákšovuona ja Dálbmeluovtta sámi nuoraid máhtolašvuođadási. «Det var en merkelig Fremgang disse tvende Folks Ungdom i de sidste tvende Aar, efter Indførelsen af Lærebøger i deres Fædrenesprog, havde gjort». (Maŋemus moadde jagi leat dáid guovtti álbmoga nuorat imašlaččat ovdánan, maŋŋá go oažžugohte iežaset eatnigillii oahppogirjjiid.) Ii ge son čále duođi eanet dien ášši birra, ii soaitte ge leat leamaš nu ollu eanet maid čállit. ... ... ¶
1840:s lei Láhppái boahtán ođđa suohkanbáhppa. Namalassii Christoffer Andreas Lassen. Su birra mii gullat eará oktavuođain. Son manai Stockfletha beallái giellanákkus. Su maŋisboahtti, Markus Meyer, gii bođii Láhppái geassemánus 1848, lei dáruiduhttinolmmái ja son sirddii nákku báikkálaš dássái. ¶
Láhpi skuvlamánát ledje ollu eret skuvllas, ja skuvlakommišuvdna lei veardidan geavahit bággogaskaomiid oažžun dihtii mánáid skuvlii. Vearrámus dilis ledje sámi mánát jus sii jávke skuvllas, go sin váhnemat eai sáhttán veahkehit lohkamiin ruovttus, daningo sii eai lohkan iežaset ipmirdit olus maidege sámegiel girjjiin, namalassii Stockfletha girjjiin. ¶
Dát bođii ovdan go bismma Kjerschow ja Dálbmeluovtta proavás Aars galledeigga Láhpi suoidnemánu 8. beaivvi 1846. ¶
Proavás Aars ja suohkanbáhppa Meyer leigga ođđa galledanmátkkis Láhpis 3 jagi maŋŋil. Dalle soai gávnnaheigga ahte dárogielagat ja dat sámi nuorat geat hupme dárogiela, máhtte eanet go dat sápmelaččat geaidda oahpahuvvui dušše sámegillii. Ja dan rájes mearriduvvui ahte buot sámi mánát galget oahpahuvvot dušše dárogillii. ¶
Jens Mortensen, – riegádeamis suopmelaš (kveana), muhto humai sihke dárogiela ja sámegiela, lei leamaš skuvlameašttir ruovttubáikkistis Ákšovuonas 1838' rájes, gos skuvlavisti lei Hamna nammasaš báikkis. Go lei rihppaskuvla Láhpis, de son manai dohko iežas ohppiiguin vai beasai dulkot sidjiide go báhppa skuvlii konfirmánttaid. Muhto olbmot eai lean duhtavaččat Mortenseniin, daningo son lei láiki ja fuollameahttun. Ovdal lei son oahpahan sámegillii, muhto maŋŋel bismma galledeami 1849:s fertii son oahpahišgoahtit dárogillii. Dat lei báhpa ja proavvása dáhttu, logai son. Váhnemat eai diehtán maid galge dahkat, sis ii lean goassege jerrojuvvon dien áššis. Ja borgemánus 1850 bođii fáhkkestaga ođđa diehtu: Proavás lei sádden dieđu ahte buot sámi mánáide galggai fas addot oahppu sámegillii. Váhnemat šadde eahpesihkkarat go skuvllas čađat molso gielaid. Sii eai diehtán maid galge, ja eai ge diehtán mii mánáide livččii buoremus: Galgego lohkat dárogiela, vai galgego lohkat sámegiela? ¶
Proavás lei molson oaivila daningo son lei fas fitnan galledeamen Láhpi, borgemánu 11. beaivvi 1850. Dál son lei ges vásihan dan ahte sámi mánát lohke dárogiela, muhto eai ipmirdan ieža maid lohke. De son attii ge fas dieđu ahte sámi mánáid oahpahangiella galggai leat sámegiella. De lea fas bismma galledeapmi Láhpis. Dál ges geassemánu 26. beaivvi 1851. Lei boahtán ođđa bisma. Kjerschow sadjái lei boahtán Juell. ¶
Jens Mortensen lei guovvamánus biddjojuvvon eret sámi oahpaheaddjivirggis, muhto son lei mielde galledeamis, ja čilgii doppe ahte dan áiggis go son lei oahpaheaddjin, de lei dáhpáhuvvan ahte muhtun sámi váhnemat ledje sávvan ahte sin mánát galge oahpahuvvot dárogillii, daningo lei gullogoahtán ahte «sámegiella galggai jávkaduvvot». Čuvgejuvvui maid ahte lei buorre doaivva gávdnat sámi oahpaheaddji Mortensena sadjái «Láhpi sámi ja Ákšovuona skuvlabiirii». Ii lean čállojuvvon skuvlajournála oahpaheddjiid «váilevaš čállinmáhtu» sivas. Oktanaga Jens Mortenseniin lea maid leamaš sámi oahpaheaddji Beasfearddas (Jogas). Namalassii Johan Peder Pedersen, gii ásai Hommelviikkas, ja gii ferte lean luohpan oahpaheaddjin birrasiid 1850-logus. ¶
Stockfletha girjjit geavahuvvojedje dál buot sámeskuvlla oahpahusas. Ođđa bismmas ii leat mihkkege vuosteháguid dasa. ¶
Guokte jagi maŋŋil lea J. Wetlesen Oarje-Finnmárkku proavás. Son gávnnaha ahte sámi mánáin Láhpis lea heittot máhttu. Su oaivila mielde lea dasa sivvan ahte sámeskuvlaoahpaheaddjis váilu «beroštupmi iežas gohččumii», ja go váhnemat leat nu šlunddit ja geafit. ¶
Lea čielggas ahte bisma dáhtui bearráigeahččat skuvlla risttalašvuođa oahpaheami.1854:s lea son fas galledanmátkkis Láhpis. Son gávnnaha ahte sámi mánát leat bázahallan oahpu ja lohkama dáfus, vaikko sis leamaš giellačeahppi oahpaheaddjin. Áibbas diehtemeahttunvuođas leigga guokte máná geaid váhnemat ledje sihtan oahpahit dárogillii, ja soai eaba ipmirdan maidege das maid oahpahalaiga bajiloaivvi, čilgii oahpaheaddji. Suohkanbáhppa Meyer beasai ge de gullat ahte sus ii ábuhan diktit váhnemiid mearridit makkár gillii sin mánáid galggai oahpahit. Bisma lei fámolaš olmmoš. ¶
Leat ollu duođaštusat dasa ahte Láhpi sámi mánáin lei heittot dárogiel máhttu gaskkamuttos 1800-logu. Nu čállá ge dasto Meyer reivves, mii lea beaiváduvvon 1.12.1848 – go lea leamaš dáppe jahkebeali, – ahte Láhpi sámit leat «vudjon garra ja vártnuhis dillái», muhto čeahpimusat sis gal máhttet hupmat dárogiela. Son mihtidii olbmo bajáščuvgejumi dárogiel máhtuin. Ieš son ii gal máhttán sámegiela, ja de ii sáhttán ge hupmat iežas báhpasuohkana mánáiguin sin iežaset eatnigillii, ja liikká son lea gávnnahan ahte sis geat máhttet dárogiela lea eanet diehtu go sis geat eai máhte dan giela. ¶
1850' giđa ja geasi lei semináraoahpaheaddji A. J. Lasson stipeandamátkkis Oarje-Finnmárkkus. Son lei sámegiel čeahppi, ja ulbmil su mátkkiin lei studeret giela olbmuid searvvis. Muhto bisma lei su maid bivdán geahččat skuvladilálašvuođaid. ¶
Lasson finadii maid Ákšovuonas, ja maid son doppe oinnii, dat gal hirpmástuhtii su. Dárogiella lei eatnasiidda áibbas amas, maiddái dievdduide. Son muitala ahte doppe ásset 30 sámi bearraša «dan guokte miilla guhkkosaš vuotnagáttis, geat ráivot suohkadeamos seavdnjadasas».. ¶
Dáppe son deaivvadii ge 40 jahkásaš sápmelaččain gii máhtii dušše moadde sáni dárogiela, ja nugo Lasson dadjá: «Ráhkis áhčči, movt don vuorddát mu máhttit iežat gažaldagaide vástidit, mun gii lean oahpahuvvon dušše dárogillii, maid in ipmirdan dalle in ge ipmir dál ge»? ¶
Mii leat gullan veaháš galledeami birra Láhpis 1849:s, dalle go proavás Aars ja suohkanbáhppa Meyer leigga gávnnahan ahte dat sámi mánát geat ledje ožžon dušše sámegillii oahpu, ledje máhtolašvuođa dáfus mihá maŋŋelis go sii geaidda lei oahpahuvvon dárogillii. ¶
Orru leamen nu ahte suohkanbáhppa lea iežas vásáhusaid garraseappot vel deattuhan go lea muitalan proavásii. Muhto proavás orru vihkon ahte buot ii leat nu go lei muitaluvvon sutnje. Maŋit jagi lei son fas Láhpis, ja dál son oaččui doppe eará vásáhusaid. ¶
Galledanmátkkis 1849:s bivddii ovttajienalaš čoagganeapmi ahte dárogiella ferte ovddiduvvot «áidna gaskaoapmin mainna dát olbmot (sápmelaččat) sáhttet joksat seamma diđolašvuođa go searvegotti dárrolaččat». Lea čielggas ahte lea Meyera vuoigŋa mii duddjo čoahkkimis. Son geavaha sullasaš cealkagiid go cuoŋománu 14. beaivvi seamma jagi čállá cealkámuša departementii. Son čuoččuha ahte álbmot doarju su oainnu, eai dušše báhpasuohkana oahppan ja skuvlejuvvon dievddut, muhto maiddái dat sápmelaččat geat ledje dan oaivilis ahte olmmoš joksá buoret kultuvrra ja čuvgejumi dušše dárogiela bokte. Sámegiel oahppogirjjit «leat bággejuvvon skuvlii», ja čállingiella lei amas sihke mánáide ja váhnemiidda. ¶
Láhpi suohkanstivra, man sátnejođiheaddji lei Meyer, lei čoahkkimis 2. beaivvi cuoŋománus 1849 cealkán ahte dárogiella lea «áidna vuohki movt oažžut sápmelaččaid olahit duohta čuvgejumi ja kultuvrra». ¶
Ja lei ge cuoŋománnu 1849 go Láhpi dáruiduhttinovddideaddji álggahii garra vuostálastima sámegiela vuostá. Giehmánne Hjort Stuwitz – gii maiddái lei suohkanstivraáirras, čállá seamma mánu 17. beaivvi, ahte go son bođii oahpaheaddjin Láhppái 30 jagi das ovdal, de son deaivvadii doppe oalle bures bajásčuvgejuvvon álbmogiin. Sivvan dasa lei ahte dárogiel oahpaheaddji, gii lei riegádeamis dárrolaš, lei oahpahan dušše dárogillii, ja lei leamaš čeahpes oahpaheaddji gii lei bargan buori barggu. «Muhto dál gal lei heajos dilli». Jus dasa galgá siva gávdnat, de ferte ohcat dain sámegiel oahppogirjjiin maid eai mánát eai ge váhnemat ipmirdan, «ja guhkkin eret vel oahpaheaddji». ¶
Ii Álttá/Dálbmeluovtta ovdagoddi ge, gos proavás Aars lei leamaš sátnejođiheaddjin, diehtán beare ollu buriid cealkit Stockfletha birra. Muhtun mearrádusas mii dahkkui 1849:s, celkojuvvo ahte dárogiella galgá leat váldogiellan oskku oahpaheamis, daningo lei dovddus ášši ahte eanas oassi sápmelaččain dáhttot iežaset mánáide dárogiel oahpahusa. ¶
Lea čielggas ahte báhppa ja proavás leaba bures ovttasdoaibman, ja nu maiddái Álttá/Dálbmeluovtta ja Láhpi ovdagottit. Mearrádusaid ja cealkámušaid ulbmila sáhttá vuohttit. ... ... ¶
Sámi mánát eai ožžon dohkálaš oahpu skuvllas dien áiggi, eai dalá áiggi dili ektui ge. Ja de mii eat geahča ge giellaoahpahussii mii máŋgga oktavuođas ii oba sáhttán ge gohčoduvvot oahpahussan, daningo mánát eai ipmirdan dan maid lohke. Skuvlaáigi lei gáržžiduvvon 2 dahje 3 vahkkui, jus juo oppanassiige čađahuvvui oahpahus, namalassii jus lei oahpaheaddji gii sáhtii oahpahit. Semináraoahpaheaddji Lasson cealká iežas dieđáhusas stipeandamátkkis maid čađahii 1850:s ahte Oarje-Finnmárkku sámi mánát ledje dušše 4 beaivvi jagis skuvllas. ¶
Oahpaheapmi gáržžiduvvui dábálaččat dušše lohkamii ja oskku oahpahussii, dat lei maid mánát ohppe. Láhpis ii gal buorránan oahpaheaddjidilli, vaikko oahpaheaddjiskuvla lei ge sirdojuvvon Romsii, ja lei sadji mihá eanet ohppiide go ovdal. Láhpi oahpaheddjiin – sihke sis geat oahpahedje dáru mánáid ja sis geat oahpahedje sámi mánáid – váillui oahppu – ain 1860:s go ođđa álbmotskuvlaláhka bođii. Sin ledje njulgestaga viežžan geainnuid alde oahpaheaddjin. Soittii lean ahte báhppa, boarrasit oahpaheaddji dahje luhkkár lea veaháš sin oahpahan, muhto ii leat sihkar ahte sii ožžo oppanassiige oahpu. Ja gal de juo diehtá movt oahpaheapmi šattai. Sápmelaččat ledje čielga eanetlohku Láhpi álbmogis, ja eanas oassi sis eai bálljo máhttán dárogiela dahje eai oppanassiige máhttán dan. ... ¶
Orru leamen nu ahte lea dáid áiggiid, birrasiid 1861:s, maŋŋil go skuvla lea sirdojuvvon ja ođđasis huksejuvvon «Nøisomhet» báikái – go Andreas Aslaksen boahtá Ákšovutnii oahpaheaddjin ja girkolávlun. Ákšovutnii huksejuvvui girku 1848:s, ja girkus galggai leat lávlunláidesteaddji. ¶
Andreas Aslaksen lei olmmošloguid mielde sápmelaš, gii «hupmá bures dárogiela». ... Andreas Aslaksen barggai Ákšovuonas oahpaheaddjin 1867' rádjái, de šattai heaitit go dan guvlui bođii oahppan oahpaheaddji. Son lei Lars Edvard Larsen gii lei eret Loavganuoris. Sus lei Romssa oahpaheaddjiskuvllas eksámen, gos son jáhkkimis maid lei lohkan sámegiela. Son ferte leat heaitán oahpaheaddjin maŋŋel 1870. Go dan jagi čađahii Peder Morten Nuth eksámena Álttá oahpaheaddjiskuvllas, ja muitaluvvo ahte son oaččui oahpaheaddjivirggi Ákšovuonas dakka maŋŋelaš.. ... ... 1864:s bođii Lasse Andersen Buvrovuonas Návuona suohkanis deike Láhppái. Son ásai álggos Bártnatvutnii, ja dasto son fárrii Máreaddjui, ja dan maŋŋel fas Speaidnagohppái (Leirviikii). Son lei sápmelaš, gii «hupmá hui bures dárogiela» čuožžu 1865' olmmošlohkanskovis, gosa muđui lea merkejuvvon ahte son lei guolásteaddji ja dállodoalli. ... 1868:s lágidii son skuvlla Bártnatvuonas gos skuvlavisti lei, ja gos son vissa ieš maid orui. ... Daddjojuvvo ahte son barggai oahpaheaddjin gitta dassážii go su sadjái bođii oahpaheaddji geas lei oahpaheaddjiskuvllas eksámen.. ¶
Láhpi skuvla 1907 ¶
(Govva: Bernt Thomassen / Ulf Jacobsena govvačoakkáldat) ¶
Ákšovuona internáhtta 1913 ¶
(Govva: Bernt Thomassen / Ulf Jacobsena govvačoakkáldat) ¶
Lasse Andersena áiggi lei Láhppi dakkár «muhttásanguovlu», ja go eanas oassi su guovllu mánáin ledje sámegielagat, de galggai oahpahuvvot sámegillii. Muhto nugo daddjojuvvo bagadusas. «Oahpaheaddji galggai čađat atnit muittus dan ahte dárogiella dađistaga galggai šaddat oahpahusgiellan mánáid viidásit oahpaheamis.» Lasse lei lágalaš olmmái, ja son gal sihkkarit čuovui dien bagadusa. Muhto bisma Essendrop gii galledii Láhppái 1866:s, ii lean duhtavaš oahpahemiin. Su oaivila mielde lei mánáide oahpahuvvon beare ollu sámegillii. Bisma ii orron muitimin maid bagadusa sánit dadje oahpahangiela birra. ¶
Lasse Andersen lei leastadianalaš, ja son lea sihkkarit oahpahan iežas ohppiide buori risttalašvuođa. Bisma Skaar áiggui oččodit su oahpaheaddjiskuvlii, muhto Lasse mielas lei son beare boaris skuvlii álgit. ¶
Mii leat juo namuhan Peder Morten Nutha. Oažžun dihtii eanet oahpaheddjiid «Finnmárkku muhttásanguovlluide», ásahuvvui 1863:s oahpaheaddjiskuvla Áltái. Diet skuvla loahpahuvvui 1870:s, go lei leamaš doaimmas dušše 7 jagi, ja 25 oahpaheaddji ledje čađahan oahpu dan skuvllas. Skuvlla ohppiid birra čállá rektor Qvigstad: «Dadjat juo buot oahppit ledje sámegielagat – ja kveanagielagat ja sin dárogielamáhttu lei viehka fuotni dalle go bohte ja álge oahppin». ¶
Oahpaheaddji Nuth lei okta dain maŋemusain gii váccii Álttá oahpaheaddjiskuvlla. Helge Dahl čállá skuvlla birra girjjis Skolestell og språkpolitikk i Finnmark 1814 –1905, siidu 161, ahte Peder Morten Johannessen Nuth lei Láhpi sápmelaš, muhto su eatnigiella lea sámegiella ja dárogiella. Sus lei nuvttá oahpposadji (Sámifoanddastipeanda) go váccii Álttás skuvlla, nugo maiddái dain eará ohppiin ge lei. Su áhčči – Johan Peder Pedersen, Hommelviika, – lei leamaš sámeskuvlaoahpaheaddjin Beasfearddas (Jogas).. ... ¶
Orru leamen sihkar ahte son beasai oahpaheaddji – ja girkolávluvirgái Ákšovutnii dakkaviđe go gearggai oahpaheaddjiskuvllas. 31.12.1900 rádjái lei Nuth bargan 29 jagi skuvllas, ja danne son ferte ge leat álgán oahpaheaddjibargui 1871:s. Álggos son várra lea oahpahan sihke Ákšovuonas ja Cukcavuonas, várra guovtti báikkis goappáge vuonas. . ... ¶
Son lei vuosttaš ja áidna sápmelaš Láhpis geas lei oahpaheaddjiskuvllas eksámen, ja son gárttai maid maŋemus sámegiela oahpaheaddjin dáppe. Buot oahpaheaddjit geat barge seamma áiggis go Nuth, ledje ožžon nuvttá skuvlasajiid Romssa oahpaheaddjiskuvlii ja ledje doppe oahppan sámegiela. Muhto vuosttažettiin dáiddii sámegiel máhttu lean oalle heittot, ja dasto lei 1880:s ráhkaduvvon ođđa bagadus gaskaboddosaš skuvlaguovlluid oahpaheddjiide, gos daddjui ahte «buot sámi ja kveana mánát galget oahpahuvvot lohkat, hupmat ja čálalaččat geavahit dárogiela. Oahpahangiella galgá leat dárogiella, sámegiella dahje kveanagiella galgá geavahuvvot dušše veahkkegaskaoapmin čilget dan maid mánát eai ipmir, ii ge galgga geavahuvvot eanet go bággodilálašvuođain.» Nu ahte ii lean beare stuora atnu dan sámegillii maid oahpaheaddjit ledje oahppan. ¶
Ja dán áiggi rájes álggahuvvui ge duođalaš dáruiduhttin. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Nils Sneberg (Govva: Nils-Ole Dalvik) ¶
Sámi skuvlahistorjjá vuosttaš girjjis beasaimet lohkat govt lei bajásšaddat ja skuvlla vázzit Olmmáivákkis Gáivuonas 1970-logus, go gilli lei mahkáš dáruiduvvan. Dál mannat guokte buolvva maŋos, ja diktit muitalit guoktása sis geat skuvlla vázze Olmmáivákkis 1920- ja 30-logus. Nils-Ole Dalvik lea 2004 čavčča jearahallan Nils Sneberga ja Elida Isaksena (boahtte artihkal). Dalvik lea bajásšaddan Olmmáivákkis, ja orru ain doppe. Son riegádii 1969. Son bargá Gáivuona lagasbirasguovddážis, ja lea maid suohkanstivraáirras. Asttoáiggis liiko boares muitalusaid čohkket soga, gili ja soađi birra. Nils Sneberg lea riegádan Olmmáivákkis 1918:s, ja lea doppe orron olles eallinagi. Son lea bargan huksehusbargguiguin ja eanandoaluin. ¶
- Ledjen 7-jahkásaš go álgen skuvlii, ja vázzen doppe 7 jagi, gait jagiid vázzen skuvllas Goržžis. Skuvlaáiggis eai leat máŋga buori muittu gal. Máhtten dušše sámi, in máhttán dáro go álgen, ja skuvllot bođii lulde ii ge máhttán sámi. Sii guđet muinna sihte sárdnut, ferteje sámástit. Ledje maid soames iežá oahppit geat máhtte dušše sámegiela, muhto eanáš oahppit dárustedje. Sis ledje váhnemat geat dárostedje. Mu siiddas leigga dušše eadnán ja áhkkon, soai sártnuiga dušše sámegiela. Eadnán ii lean vissa skuvlla vázzán obanassiige. Danin gullen dušše sámegiela siiddas. ¶
Unnán ohppen skuvllas dan čieža jagis maid doppe vázzen. Ii lean ruhta girjjiid oastit, mus lei dušše biibalhistorjá ja čilgehus. Muhto birgejin bures rehkenastimis, go das sáhtii olmmoš bures birget, vaikko ii máhttán ge nu olu dárogiela. Jáhkán ahte mun livččen čeahppi jus livččen albma skuvlla vázzán. Muhto skuvllohat eai bargan muinna, eai gal beroštan mus. Ii dat gal buorránan ge go bohten skuvllot Nordnesa alit luohkáide. Skuvllot Slinde bođii lulde, ii son máhttán sámi. Skuvllot Soleng ja skuvllot Nordnes gal máhtiiga sámegiela, muhto soai sártnuiga dušše dárogiela. Slinde lei skuvllot Goržžis go dohko álgen, muhto son heittii. De šattaiga Soleng ja Nordnes min skuvllohat. Skuvllot Nordnes orui muhtun áiggi oahpaheaddjidálus skuvllas. Su lusa fárrii oabbás, Karolina, go son bázii leaskan. ¶
Juohke beaivvi vázzen skuvlii ja fas siidii. Orron Hánosiiddas Storvollenis, badjelaš kilomehter skuvllas eret. Bottuin láviimet ruohttat skuvlla birra dassážii go Nordnes gilddii min dan dahkamis. Oktii muittán ahte guokte bártni beaškkeheigga oktii nu garrasit ahte guktot álggiiga njunis vardit. Muđui eat beassan olus maidege bargat. ¶
Erenoamážit muittán go soames geardde vuosttaš čavčča gilde min mannamis bálgá lusa. Lei dat beaivi go soahttáske Vuolášluohkás, nu gohčoduvvon leansmánnefearán. ((Leansmánnefearán: Skápma 1925 bođii leansmánni bággobiddjega doallat Olmmáivákki dáluin gos eai lean vearu máksán. Go bohte Gaiskiriidái Solbakkendállui, de áiggui leansmánni vuovdit eret áidna gusa mii doppe lei. Dan ii dohkkehan olmmoščora mii lei dohko čoahkkanan. Sii gevrejedje leansmánni eret Olmmáivákkis. Moadde beaivvi maŋŋil bohte fas leansmánni olbmot ruoktot, dalle ledje eanet vel mielde. Muhtun olmmáivággelaččat váldojuvvoje gitta ja sáddejuvvoje Romsii gažadeapmái. Ovcci olmmáivággelačča dubmehalle giddagassii dán fearána maŋŋil, man birra aviissat ollu čálle.)) Mii háliideimmet dieđus mannat geahččat, muhto skuvllot Nordnes gilddii dan. Mii leimmet hui sáhkkii, ja manaimet liikká lagabui bálgá nu ahte oinniimet gitta Solbakkenii, ja gulaimet hurá-čurvosiid doppe. Muittán bures go politiijá soames beaivve maŋŋil bođii min siidii eadno gitta váldit danin go son lei leamaš mielde. Okta konstábel lei nu guhkki, go son čuoččui de ledje su oalggit min dálu gáhttobielkkaiguin ovttaguhkit. Mu eanu váldojuvvui Romsii ja gažaduvvui, muhto son beasai fuotin siidii iige dubmehallon. ¶
Dat dárogiella, maid máhtten go gergen skuvllas, ii lean masage ávkin. Dárogiela lean oahppan maŋŋil, go mu mánát ohppe dárogiela skuvllas, ja sárdno maid eanáš dárogiela siiddas. Mu eammi, Anna, son sártnui dárogiela bures. Danin šattai nu ahte mun maid álgen eanet ahte eanet dárustit. Ránnjámánát sárdno dárogiela, muhto maid sámegiela. Go muinna sárdno de sárdno dušše sámegiela. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Stein Henriksen suokkanbáhppan Davvesiiddas 1960-logus. (Govva: Davvesiidda searvegoddi) ¶
Stein Henriksen lea riegádan Oslos 1922:s. Son lei oahpaheaddjin Sámi álbmotallaskuvllas Kárášjogas muhtin jagiid 1950-logus. 1958–1960 son lei veahkkebáhppan Deanus, ja suohkanbáhppan Davvesiiddas 1960–67, Fosnes Trøndelagas 1967–75 ja Farsundas Vest-Agderis dassái go heittii ealáhagain 1985:s. Son orru dál Spangereidas Vest-Agderis. Teologiija lassin son lea lohkan sámegiela Oslo universitehtas. ¶
1959:s son čálii dán artihkkala. Dat lea čállon sámi gymnása álggaheami digaštallama oktavuođas, muhto muitala maiddái ollu dán áiggi gielladiliid ja olbmmoščearddaid gaskasaš diliid birra Finnmárkkus. Čálus lea čállon dárogillii ja maŋŋil jorgaluvvon sámegillii. Mii leat ožžon dárogiel mánusa Sigmund Steenbuchas, gii lea dan vurken dan rájes go lei oahpaheaddjin Kárášjogas 1960-logu álggus. ((Geahča jearahallama girjjis Sámi skuvlahistorjá 1. )) Olles sámegiel veršuvdna lea deaddiluvvon Nuortanásttis ja oaniduvvon dárogiel veršuvdna Finnmarkenis , ja dat lea maiddái leamaš logaldallamin radios. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Svein Kollstrøm lea Tana montessoriskole stivrajođiheaddji. (Govva: Svein Lund) ¶
Deatnu lea áidna gielda Finnmárkkus gos lea priváhtaskuvla man vuođđun lea alternatiiva pedagogihkka. Duogáš dása lea viehka erenoamáš – skuvla lea bákkolaš sámi oahppoplána vuostálastima boađus. Guhtta jagi maŋŋá go oahppoplánariidu lei, de mii leat fitnan Tana montessoriskoles ((Deanu montessoriskuvla, skuvla almmulaš namma lea dušše dárogillii)) geahččat mo skuvla doaibmá ja gullat mo rektor ja stivrajođiheaddji dál geahččaba riiddu, man geažil skuvla álggahuvvui. ¶
Rektor Anne Smeland (r. 1964) lea bajásšaddan earet eará Deanus. Son lea ovdaskuvlaoahppaheaddji ja logopeda ja lei Tana montessoriskole rektor 2002 rájes gitta 2005 lohppii. ¶
Stivrajođiheaddji Svein Kollstrøm (r. 1960) lea bajásšaddan Deanus. Son lea boanda ja sus lea agronomaoahppu Deanu eanandoalloskuvllas. ¶
Artihkkala vuođđun lea jearahallan 2003’ čavčča. ¶
Rektor Anne Smeland čájeha muhtun erenoamáš montessoriskuvlla oahpponeavvuid. (Govva: Svein Lund) ¶
Mii gávdnat Tana montessoriskole Máddi Luovttejogas, Deanu nuorttabealde. Skuvlavisti ii lean skuvlan huksejuvvon, muhto lei Statnett «doaibmabarta» . Maŋŋá lea viiddiduvvon ja rievdaduvvon, muhto liikká lea viehka gárži. Skuvla álggahuvvui 1999' borgemánus, ja 2003/04 skuvlajagis leat dás 69 oahppi 1.–10. luohká rádjái. Oahppit bohtet Vuolle-Deanus ja ránnjágielddas Unjárggas. ¶
– Skuvla lea dohkkehuvvon gitta 90 oahppi várás, muitala rektor, muhto dása eai čága eanet oahppit go dat mat dál leat. ¶
Bivdit sudno muitalit mo odne geahččaba riiddu man boađus dát skuvla lea. ¶
– Jus sámi oahppoplána livččii dál biddjojuvvon johtui bákkuin, de livččii seammá boađus, vástida Svein Kollstrøm. ¶
– Ledje erenoamážit dajaldagat sámi oahppoplána ulbmila birra, mat dagahedje riiddu, joatká Anne Smeland. Dat mii bohciidahtii garrasamos vuostehágu, lei ahte skuvla galggai ovddidit oahppiid sámi identitehta. Livččii ortnegis jus dát plána guoskkašii dušše sámi oahppiid mat galge oahpu gazzat sámegillii, muhto ii lean dohkálaš go lei áidna plána mii galggai gokčat guovllu gos stuorra oassi álbmogis eai leat sápmelaččat dahje eai dovdda iežaset sápmelažžan. ¶
Svein Kollstrøm lasiha: – Go sámi oahppoplána bođii atnui, de lei kveana Deanus mii radios dajai: – Álggus ledjen kveana. De skuvla muitalii ahte lean dáža. Dál galgá skuvla muitalit mánáidasan ahte sii leat sápmelaččat. ¶
– Mun han lean lohkan olles sámi oahppoplána. Eanáš sisdoallu lea áibbas buorre. Ovdamearkka dihtii lea buorre lohkat sámi historjjá. Muhto ledje muhtun áššit man vuostá sihke mun ja earát leat reageren. Okta lea ahte skuvla galgá oahppiid ráhkkanahttit sámi servodagas eallit. Dego livččii servodat mii lea oktageardánis sámi servodat. Ja nášunála oahppoplánas lea čállon ahte oahppit galget oahppat vuhtii váldit, gierdat ja áddet eará álbmotjoavkkuid. Muhto sámi oahppoplánas dát ii leat mielde, ii goittot vuosttaš veršuvnnas. Na, manne bat ii? Munnje bođii jurdda ahte bákkolaš sámi oahppoplána bođii danin go eiseválddit vigget buoridit dáruiduhttima vearredaguid. Dál galget mahkáš mávssahit. ¶
– Skuvllaide ja váhnemiidda lei váilevaš diehtojuohkin sámi oahppoplána birra, sihke departemeantta bealis ja gieldda bealis, joatká Svein Kollstrøm. – Iešguđet olbmot čilgejedje iešguđetgeláhkái, ja ledje áibbas vuostálasti konklušuvnnat. Nuppe dáfus dajai departemeanta ahte skuvla galgá juohke máná deaivvadit su identitehta ektui, nuppe dáfus lohke fas ahte sámi oahppoplána galgá čuvvojuvvot bienasta bitnii, das ii sáhte mangelahkái spiehkastit. Mii váhnemat geat vuostálasttiimet sámi oahppoplána atnuiváldima, čoahkkimasttiimet departemeantta áirasiiguin moanaid gerddiid. Čuolbma lea, ahte departemeanttas leat nu ollu olbmot geaiguin ferte áddehallat. Lei earret eará vuolitdirektevra gii finai dáppe, son lei oarje-Norgalaš. Son ii ádden manne mii vuostálasttiimet. Go deike bođii, de gáttii ahte buot finnmárkolaččat leat sápmelaččat. Go de leimmet suinna háleštallan, de dajai iežas áddet manne mii eat dohkkehan dán oahppoplána buohkaid várás. Váidaleimmet siviláittardeaddjái go lágat ja njuolggadusat eai lean čuvvojuvvon dán áššis. Dat mii bođii gulaskuddamii ii lean seamma go dat mii váldui atnui. Ja go lea mearkkašahtti erohus, de galgá ášši ođđasit gulaskuddamii. Siviláittardeaddji lei ovttaoaivilis minguin ahte sámi oahppoplána lea lobiheamet váldon atnui. Muhto mii ávkkiid das, plána han liikká čađahuvvui. ¶
Kollstrøm oaivvilda sámi oahppoplána ferte leat čállojuvvon áibbas eará servodatdiliid ektui, go maid son dovdá Vuolle-Deanus. – Sáhtán mottiin ovdamearkkain čilget mo sáhtášii geavvat min guovllus jus oahppoplána ádde justa nu mo lea čállojuvvon. Oahppoplánas čuožžu ahte oahppit galget máhttit bidjat ja juoigat luđiid. Dát lea gáibádus vaikko oahppit eai máhte sámegiela. Mu boarrásamos gánddas lei oahpaheaddji gii lei Bergenis eret, ja son gal gáibidii ahte mánát galge juoigat. Ieš lei gitta čalmmiiguin huradeamen, mahkáš juoiggai. Lei áibbas endorii, ii han son máhttán juoigat. Vikkan mánáidasan oahpahit ahte galget jeagadit oahpaheaddjiid, muhto šaddá čađa váivi. Ovtta departemantačoahkkimis lei sámi skuvlaáššiid ráđđeaddi. De jerren sus lea go sápmelaš? Dat gal lei. Na, de mun ávžžuhan du juoiggastit, mii han eat leat go guhtta ollesolbmo dás. Na, dan gal ii sáhttán, ii máhttán juoigat. – Muhto, lohken, – liikká de háliidehpet ahte min mánát, geat eai máhte sánige sámegiela, galget bidjat ja juoigat luđiid olles luohká ovddabealde. Sámi oahppoplánas čuožžu ahte mánát galget máhttit meroštallat gos Sápmi lea. Jerren ráđđeaddis mii Sápmi lea, ja son dajai ahte Sápmi lea doppe gos sápmelaččat iešguđet áiggi leat vádjolan. Na, dadjen, dalle Oslo gal gullá Sápmái. Son gal ii miehtan dasa. De adden sutnje kártta, ja bivden su sárgut dien Sámi. Muhto dan gal ii háliidan. ¶
Guđa gielddas gos sámi oahppoplána váldui atnui, ledje stuorát dahje unnit vuostálastimat golmma gielddas: Deanus, Porsáŋggus ja Gáivuonas. Ja go departemeanta lei mearridan ahte buot sámi hálddašanguovllu skuvllaide galggai sámi oahppoplána, de bođii oahppoplána vuostálastimiid lassin gáibádus ahte gielddat galge sámi hálddašanguovllus eret. Gáivuonas digaštalle priváhtaskuvlla asáheami vai garvvášedje sámi oahppoplána, muhto Deatnu lei áidna gielda gos priváhtaskuvla šattai duohtan. «Váhnenakšuvdna nášunála oahppoplána bealis Detnui» vuođđuduvvui. Čakčamánus 1997 váldojuvvojedje badjel 80 máná eret skuvllas. Skuvlastreaika guoskkai golbma skuvlla: Bokcá, Juovlavuotna ja Sieidá. Vearrámus lei Juovlavuonas, gos eanáš oassi oahppiin báhce ruoktot. Váhnemat ja penšunerejuvvon oahpaheaddjit oahpahedje mánáid ruovttuin. ¶
Moadde vahku maŋŋá bođii ođđa ráđđehus mii lohpidii čoavdit riiddu, ja váhnemat luite mánáideaset fas skuvlii. Jon Lilletun lei dál šaddan oahpahusministtarin, ja son lei ovdal čájehan áddejumi váhnenakšuvnna gáibádusaide. Čakčamánu 3. b. 1997 dajai son, Dagen -aviissa mielde: "Čoavddus lea ođastusa maŋidit. Go leat garra vuostehágu vávján, de lea buorre vuordit jagi. Vuordinjagis sáhtášedje dat guokte skuvlabiire, gos lea eanetlohku sámi oahppoplánii, geavahit sámi oahppopláná, ja dat golbma skuvlabiire, gos lea eanetlohku nášunála oahppoplánii, sáhtášedje nášunála oahppoplána čuovvut. Dán jagi mielde sáhtášii de áiggi geavahit čovdosa gávdnat man buohkat sáhttet dohkkehit. Mu mielas galggašii ain leat vejolaš dien láhkái soabadit." Dát attii akšunerejeaddji váhnemiidda fas doaivaga, muhto Stuoradiggi mearridii juovlamánus ahte sámi oahppoplána galggai leat anus buot almmolaš skuvllain sámi hálddašanguovllus. ¶
Departemeanta rievdadii de muhtun sámi oahppoplána riidodajaldagaid, earet eará dajaldaga gos čuožžu ahte plána galgá ovddidit oahppiid sámi identitehta. Muhto vuosttaldeaddji vánhemat eai duhtan dása. Svein Kollstrøm čilge ahte lei menddo maŋŋit jorgalit: – Dál de rievdadedje vearrámus dajaldagaid, muhto dalle leimmet juo boahtán nu guhkás min bargguin ráhkadit molssaeavttu, ahte eat háliidan jorgalit. Lei váttis eallit departemeantta hovrriid mielde. Muhtun vánhemat geat ledje Oslos čoahkkinastimin departemeanttain atne liibba diđoštit molssaeavttuid. Árvvoštalaimet steinerskuvlla, montessoriskuvlla ja risttalaš skuvlla. Eanetlogu oaivila mielde lei buoret hukset pedagogihka ala go eallinoainnu ala. Moattis geassádedje go šattai čielggas ahte ii šatta risttalaš skuvla. Steinerskuvla orui min mielas menddo erenoamáš, de šattai montessoriskuvla. Eat diehtán nu olu dakkár skuvllas go álggaheimmet dan, muhto dál leat eatnašat duhtavaččat go válljiimet nu mo dagaimet. ¶
Montessoriskuvllain lea juohke oahppis iežas bargosadji, ja oahppit barget iešheanalaččabut go eará skuvllain. ¶
(Govva: Svein Lund) ¶
Juohke luohkkálanjas leat hilduin oahpponeavvut maid oahppit sáhttet geavahit. ¶
(Govva: Svein Lund) ¶
Montessoriskuvla lea namas ožžon itálialaš doaktára Maria Montessori (1870–1952) mielde. Son ovdánahtii iežas pedagogalaš vuogi mii lea máŋgga riikka montessorimánáidgárddiid ja -skuvllaid vuođđun. ¶
– Mii lea dehálamos montessoripedagogihkas? – Lea earálágán oahppanvuohki, dadjá stivrajođiheaddji. Maŋimuš jagit lea almmolaš skuvla leamaš menddo teorehtalaš. ¶
Skuvla ovdanbuktá iežas pedagogihka ná: "Maria Montessori vásihii bargguidis bokte ahte go mánát šadde doaimmalažžan positiivva vuogi mielde, de sáhtte oahppat olu mii ovddalgihtii orui veadjemeahttumin. Skuvlla vuođđun leat su pedagogalaš prinsihpat ja vuogit, main lea hui čielga progrešuvdna. Nuppeláhkái go almmolaš skuvllat, mat váldet vuođu lagas birrasis ja de mannet stuorát linjjáide, de mii álgit guhkit linjjáiguin ja «stuorrá muitalusaiguin» vai oaidnit oktavuođaid ja ollislašvuođaid, ovdalgo álgit detálljaid geahččat. Geavahit unnit oahppogirjjiid go earát, go mii geavahit montessorioahpponeavvuid mat movttiidahttet aktiivvalaš jurddašeapmái, ja mat konkretiserejit abstrákta doahpagiid ja tearpmaid. Oahpponeavvuin ja bargobihtáin lea čoavdda, ja oahppit sáhttet de ieža geahččat leat go bargan riekta. Gárvásit ráhkaduvvon oahpponeavvuid lassin, dit bare ráhkadit oahppaheaddjit ieža stuorra oasi oahpponeavvuin mat geavahuvvojit. Lea unnán oahpahus maid oahppaheaddji stivre. Oahpaheaddji lea bagadalli ja láhčá dili nu ahte mánná geasuhuvvo ođđa fáttáide, ja nu ahte son berošta ođđa áššiid oahppat. Go oahpponeavvu lea presenterejuvvon dahje go ođđa ášši birra lea hállon, de mánná ieš vállje bargobihtáid daid gaskkas mat leat biddjon su ovdii, ja iežas plána ektui. Sii plánejit iežaset barggu okto dahje earáiguin ovttas, sii hápmejit čuolmmaid ja plánejit ovdanbuktima. Oahppi galgá beassat ráfis bargat guhkit áiggi, galgá beassat čiekŋudit bargui ja válbmet barggu ovdalgo bisána vuoiŋŋastit. Danin lea dilli láhččon ovttaskas bottuide bargoáiggis, ja lea oktasaš olgoáigi mii bistá olles tiimmu gasku beaivvi. Midjiide lea dehálaš leat olu olgun ja geavahit lagasbirrasa vejolašvuođaid. Luohkkálanjat leat fágáid mielde hábmejuvvon, nu ahte oahppit álo dihtet juste gokko gávdnet oahpponeavvuid ja čáppagirjjálašvuođa. Dáin leat ivdnekodat dihto systema ja progrešuvnna mielde. Oahppit barget seahkalas joavkkuin, 1.–3. ceahki, 4.–7. ceahki ja nuoraiddássi 8.–10. ceahki." ¶
– Montessoriskuvlla ii sáhte ovtta ijas hukset, muitala rektor. – Danin leat ain huksemin skuvlla. Rehkenasto ain ádjánit 10-15 jagi ollásit čađahit montessoripedagogihka. ¶
– Dihtomielalaš váhnemat válljejit dan maid sii atnet buoremus pedagogihkkan mánáidasaset, lohká stivrajođiheaddji. – Dát dat lea dál dehálabbot go sámi oahppoplána-gažaldat. Ii sáhte skuvlla jođihit jahkeviissaid ovtta ášši geažil. Go mii leat álggahan montessoriskuvlla, de lei danin olu eará mii lea duogábealde go dušše duhtameahttunvuohta sámi oahppoplánii. Jurdagat priváhtaskuvlla birra ledje Deanus ovdal go sámi oahppoplána bođii – almmolaš skuvlla molssaeaktun. ¶
Go gullat priváhtaskuvllaid birra, de jurddašit dávjá skuvllaid riggáid mánáid várás. Lea go montessoriskuvla riggáid skuvla? ¶
– Dán ákka dovddan bures, dadjá Svein Kollstrøm. – Ovdal go dáinna álggiimet, de in dorjon priváhtaskuvllaid. Mii han leat bajásšaddan sosialdemokratiijas. Jus galgat fidnet priváhtaskuvlla nu mo dát, mii ii leat dušše riggáid várás, de fertet ieža maid olu bargat. ¶
Mii jođihit skuvlla stáhtadoarjagiin, dasa lassin mákset váhnemat veaháš. Sii mákset 800 ru. mánnosaččat vuosttaš mánás, dasto 400 ru. mánnui eará mánáin. Dasa lassin barget váhnemat olu nuvttá, sii basset skuvlla, hoidejit dan, bearráigehččet dálu ja fievrridit mánáid. Muhtumin oažžut skeaŋkkaid velá. ¶
– Oahpaheaddjit leat maid duođaid bargan, lasiha Anne Smeland. Sii leat olu nuvttá bargan bargoáiggi maŋŋá, jus galggašeimmet buot máksit, de eat livčče birgen. Leat hui dihtomielalaččat ekonomiijas. Go eat leat oassin gieldda sisaoastinvuogádagas, de mearridit ieža gos oastit. Váhnemiidda lea dehálaš ahte lea govttolaš skuvlamáksu. Galgá leat skuvla buohkaid várás, ii fal riggáid mánáid várás. Min váhnenjoavkku gaskamearálaš sisaboahtu lea baicce unnit go muđui gielddas. Fertet maid lasihit ahte máŋga oahpaheaddji ja jođiheaddji Deanu almmolaš skuvllain leat duođaid leamaš šiega minguin. ¶
– Dárbbaša go erenoamáš oahpu beassat montessoriskuvlla oahpaheaddjivirgái? – Livččii gal buoremus ahte skuvlla oahpaheaddjit leat montessoripedagogat. Leat vásihan ahte lea váttis háhkat oahppan montessorioahpaheaddjiid. Norggas lea Norwegian Montessori College máŋga jagi fállan montessoripedagogihkkaoahpu. Studeanta oahppá fágaid ja metodihka guovtti jagi intensiivvalaš geassekurssas, de lea geavatlaš eksámen golggotmánus. Teoriijaoasi lohká interneahta bokte, das leat esseijat, digaštallanlatnja jna. ja vahkkosaš ruovttueksámen. Muhtun studeanttat mannet olgoriikii, doppe leat sierra oahpaheaddjiskuvllat. 2004’ čavčča álggaha Nesna allaskuvla montessoripedagogihka jahkeovttadaga, maid sáhttá oasseáiggis lohkat guovtti jagi badjel, ja lea lávdaduvvon oahppu. ¶
Ferte leat unnimusat okta oahpaheaddji geas lea montessoriduogáš ovdal go beassá montessoriskuvlla álggahit. Go skuvla álggahuvvui dás, fidniimet deike montessoripedagoga gii lei bargan USA:s. Dán jagi leat mis guokte montessoripedagoga, ja vel okta geargá montessorioahpus golggotmánu 2004:s. Leat leamaš olu molsumat bargoveagas, ja geahččalit dál háhkat báikkálaš oahpaheaddjiid deike mátta-norgga oahpaheaddjiid lassin. Muhtun oahpaheaddjit leat vázzán dábálaš oahpaheaddjioahpu, earát ges leat fágaid lohkan universitehtas. ¶
– Dalle juo go čoahkkáneimmet vuosttaš háviid hállat priváhtaskuvlla vuođđudeamis, de loktejuvvui ášši sáme- ja suomagiel nubbingieloahpahusas. Lea áibbas nubbeláhkái go dan maid mediat leat ovdanbidjan, ahte mii leimmet mahkáš rasisttat geat eat háliidan makkárge dahkamuša sámevuođain. 69 oahppiin leat dál 15:s lohkamin sámegiela nubbingiellan, ja 30:s lohket suomagiela. ¶
Eat leat nagodan fidnet iežamet sámegieloahpaheaddji, fertet duhtat tiibmooahpaheaddjiide geat maiddái barget eará skuvllain. Goappašagat dadjaba loaktit hui bures dáppe bargat, eaba ge vásit makkárge váttisvuohtan ahte skuvla álggus vuođđuduvvui sámi oahppoplána proteastan. ¶
– Mii mearrida oahppiid dahje váhnemiid giellaválljema? – Máŋggas dáppe Deanus dovdet gullevašvuođa máŋgga čerdii, lohká Svein Kollstrøm. – Sii geat válljejit sámegiela dahje suomagiela bohtet dávjá sáme- dahje suomasogas. Eanáš háviid oahppit ieža válljejit, muhtumin válljejit oarbinaččat (oappát ja viellját) ge iešguđetlágán giela. Dát fas čájeha ahte ii leat álo sohkaduogáš mii mearrida. Mu mánát lohket suomagiela. Áhččán lei 4. buolvva kveana Norggas, muhto ii máhttán ii veaháge dárogiela go skuvlii álggii. Eadnán lei rivgu. Áhččán ii háliidan midjiide oahpahit suomagiela, nu ahte mun in hála suomagiela. Muhto mun háliidan ahte mu mánát galget suomagiela oahppat. ¶
– Don fertet ovtta ášši oažžut ovdan, loahpaha Svein Kollstrøm: – Ovdamunni dáinna skuvllain lea ahte mii váhnemat leat fidnen olu buoret oktavuođa oahpaheaddjiiguin. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Lone Hegg (Govva: Andreas Hegg) ¶
Lone Synnøve Hegg (r. Jørgensen) lea riegádan 1975:s ja lea bajásšaddan Sáttomohgáttis Láhpis Oarje-Finnmárkkus. Doppe son váccii vuođđoskuvlla. Maŋŋil váccii joatkkaskuvlla Álttás ja logai psykologiija, davviriikkalašfága ja pedagogihka váldofága Romssa Universitehtas. Dán artihkkala vuođđun lea váldofágabargu Norsk eller samisk? I spenningsfeltet mellom eksistens og vitenskap. ¶
Lone Hegg lea bargan oahpaheaddjin ja pedagogalaš-psykologalaš ráđđeaddin. Son ássá dál Čáhcesullos ja bargá Finnmárkku fylkkagielddas, gos juste dál (2006) bargá Máhttoloktema prošeaktajođiheaddjin. ¶
Dáppe ii leat 1900-logus hupmanveara sámi skuvlahistorjá, logai rávis Láhpi olmmái munnje. Go jearan muhtun nuorabuš nissonolbmos seamma suohkanis ahte movt su skuvlla oahppit vásihedje sámivuođa, de son vástida ahte son muitá muhtun sápmelaš govaid o-fága oahppogirjjis. Vaikko sámivuohta ii leat ge leamaš dakkár ášši man birra hupme Láhpi skuvllas, de dat goitge lea eksistensiálalaš fáddá mii lea dehálaš ollugiidda mis, dihtomielalaččat dahje dieđekeahttá. ¶
Lean eret Sáttomohgáttis, mii lea unna giláš Láhpis. Doppe ássen gitta dassážii go ledjen vihttanuppelohkái jagi. Sáttomohgáddi lei buoremus báiki máilmmis, gitta dassážii go šadden nuppelot jahkásažžan. De šattai máilmmi vearrámus báikin. Njealjenuppelotjahkásažžan ledje mus ollu áššit mat váivvidedje. Vuosttažettiin in orron iežan mielas doarvái fávru. Ii mihkke lean nu go galggai leat: ledjen beare guoirras, vuovttat beare njárbadat, čalmmit beare unnit, čiččit beare unnit, romes modji ja čivhllit. Muhto vearrámusat ledje muohtočohkat. Dat bullájedje ámadeajus ja leabbájedje miehtá speadjala. ¶
Sáttomohgátti skuvla 1907 ¶
(Govva: Bernt Thomassen / Ulf Jacobsena govvačoakkáldat) ¶
Ii lean álo álki oažžut oahpaheddjiid muhtun doaresbealbáikái máilmmis. Eai lean galle finnmárkulačča geat bohte dohko, dávjá ledje lullinorgalaččat geat hupme lávlu suopmaniid ja geain ledje libardeaddji lihkastagat. Muhtumat borre stuolá ja stára málisin, ja earrásat ges liikojedje rabasjulggiid vázzit birra jagi. Mii oahppit oaččuimet ođđa jurddafáttáid ja fuobmáimet ollu maid beasaimet boagustit friddjaminuvttaid. Diet oahpaheaddjit gal sihkkarit eai diehtán buorebut go mii ge ahte Láhpi 1845' olmmošlohkan čájehii ahte 60,6 % suohkanássiin ledje sápmelaččat. 1920:s lea dát lohku njiedjan 37,83 prosentii, ja das leat mielde olbmot geain lea sihke suoma ja sámi gullevašvuohta. 1970:s lohká 2,6 % álbmogis ahte sii várra leat sápmelaččat. De eai šat gávdno olmmošloguin suopmelaččat ja dakkár olbmot geain lea máŋgga kultuvrii gullevašvuohta. ¶
Láhpi suohkanis leat ollu smávva gilážat, ja suohkanguovddáš lea Ákšovuotna, mii lea suohkana stuorámus gilli. Muhtun giliin dovdo lestadiánalaš osku, muhto ii buot giliin. Sáttomohgáddi lea ovdamearkkadihte dakkár gilli gos diet osku ii vuhtton nu bearehaga. Sáhttá go leat nu ahte lestadiánalaš gilit leat buorebut váldán vára sámi kultuvrras ja iešvuođas go dat gilit gos ii lean lestadiánalaš osku? Ságastaladettiin muhtun dievdduin ja nissonolbmuin geat leaba eret Bártnatvuonas, mii lea Sáttomohgátti ránnjágilli, ožžon dan ipmárdusa ahte soai eaba dorjon dien oaivila. Vaikko lohkaba ge dovdat eanet lagasvuođa sámegillii, de soai eaba gal sáhte iežaska gili gohčodit sámi gillin, ii ge sámivuohta leat juoga man birra doppe olbmot hupmet. Vaikko ovdalis namahuvvon olmmái logai ge ahte 1900-logus ii leat hupmanveara sámi skuvlahistorjá, de son muitala ahte go son váccii skuvlla Láhpi suohkanis, birrasiid 1940:s, de máhtte buot mánát sámegiela. Muhto go jearan hupme go sii sámegiela skuvllas, de son gal biehttala dan garrasit. «Ii heađisge, ii oktage mis gal hupman sámegiela skuvllas». Muhtun vuoras nissonoahpaheaddji muitala ahte su áhkku humai sámegiela ja su eadni ipmirdii sámegiela, muhto sámegiela birra ii galgan hubmojuvvot, ii dalle go son lei skuvlavázzi, ii ge maŋŋil ge go son bargagođii oahpaheaddjin gilis. ¶
Ákšovuona mánáidskuvlla 4. luohkká 1953:s. Duogabealde skuvlabráhkka mii geavahuvvui ovdal go ođđa skuvla huksejuvvui. Dat geavahuvvui maiddái internáhttan Ovdimusas maŋosguvlui, gurut ráiddus: Trygve Andersen, Ingolf Bye, Solveig Andersen, Gunnveig Magnussen, Steinar Aslaksen, Jens Børve, Ole Wirkola. Olgeš ráidu: Willi Flatmo, Gunnar Rydheim, Terje Johansen, Peder R. Winterseth, Torfinn Kiil, Solfrid Wilhelmsen, Hilde Bosch, Evy-Ann Larsen ¶
(Govva: Jon Martin Alnes / Finmarksbiblioteket) ¶
Juohke geasi bohte bohccot Sáttomohgáddái. Ja de bohte maid sápmelaččat. Diet sápmelaččat ledje imašlaš olbmot. Lei čielggas ahte ollugat giliolbmuin hupme heajos ságaid sin birra.. Ja buoret ii šaddan dilli go bohccot dulbmo áiddiid ja guhto olbmuid gittiin. «Fjellfinn» lei cielossátni maid geavaheimmet go galggaimet olbmástallat nuoraidskuvllas. Duođi eanet oktavuohta ii lean mus sápmelaččaiguin. Sii orro Kárášjogas, Guovdageainnus ja Mázes, ja johte bohccuiguin duohkot deike. ¶
Sámi identitehta ii leat leamaš dakkár ášši man birra olbmot leat hupman Láhpis. Liikká sáhttá lohkat ahte dát lea eksistensiálalaš dehálaš fáddá eatnasiidda Finnmárkkus. Jus jearrá juoidá sámi áššiid birra dáruiduvvan guovlluin, de dat dagaha heajos, lossa dilálašvuođa, imaštallama ja olmmoš oažžu gažaldagaid vástádussan. Eanas olbmuin leat juogalágan dovddut sámivuhtii. Eatnasiin leat hui garra oaivilat. Dan oaidná earet eará media ságastallamiin ja eana- ja čáhcevuoigatvuođaid digaštallamiin. ¶
Čájehuvvo ahte dát lea váttis fáddá juste dan dihtii go sámi historjjá birra ii leat oahpahuvvon ovdalaš mearrasámi suohkaniin, nugo ovdamearkka dihte Láhpis. Manne ii galgan oahpahuvvot sámiid birra Láhpis 1900-logus? Jus olmmoš hálida historjjá gullat, de ii leat váttis dan gávdnat. Eatnasat Finnmárkkus máhttet ohcat iežaset máttuid Mátta-Norggas, Frankriikkas, Ruoŧas dahje eará eksohtalaš guovlluin, go beare fal ohcet doarvái guhká. Nuorravuođas mun lávejin lohkat ahte olles mu soga máddu lea muhtun vearredahkki gii lei eret Gudbrandsdalenis. ¶
Mu bearaš boahtá Gudbrandsdalenis. Ja mii leat čuvvon iežamet soga duogáža gitta álggogeahčái 1800-logu. Peder Bjerk lei reaŋgan muhtun oapmedálus Øyeris Gudbrandsdalenis. Son lei vigiheamet sivahallojuvvon suolan, ja danne son časkkii leansmánne. Son sáddejuvvui ráŋggáštusvissui Osloi, ja dasto Finnmárkui. Mánát ja eamit báhce Øyerii ja son oaččui ođđa bearraša Áltái. ¶
Manne hálidin leat Gudbrandsdalenis eret? Manne in hálidan dovddahit ahte dat maid speadjalis oidnen, lei mu sámi gullevašvuohta? Manne geavaheimmet sáni «fjellfinn» cielossátnin? ¶
Hálidin leat eanemus lági mielde seammalágan go earát mu ahkásaččain. Jus soames livččii midjiide muitalan min sámi historjjá, livččiimet go ipmirdan dan? Orun dego muitimin ahte okta gili oahpaheaddji muitalii min luohkkái ahte mis lei buohkain juogalágan sámi gullevašvuohta. Orun gal dego gullan dan, ja muittán maid dan. Muhto nuppe bealis fas in diktán dan moktege alccen čuohcat. Go rávisolmmožin ohppen dáruiduhttima birra, de manai maid guhkes áigi ovdalgo bidjen iežan dien govvii, ja manai vel guhkit áigi ovdalgo navdigohten iežan sápmelažžan. ¶
Mus lei imaš vásáhus dá muhtun beaivvi. Go čohkkádin ja smiehtadin áhku ja ádjá birra, de fuobmájin juoidá. Jus soai humaiga sámegiela, de han soai fertiiga lean sápmelaččat? Vaikko lei ge oalle ártet, de lei nu ahte diet dovddasteapmi vuodjugođii easka de mu ipmárdussii. Ja dasto han fertii áhčči maid leat sápmelaš. Teorehtalaččat lean mun dalle beallesápmelaš. Fertejin veaháš boagustit... ii jur nie gal oba sáhttán ge leat. Oidnen olmmošlohkamis ahte áhčči lei sámegielat. Goappešagat su váhnemat leigga sámegielagat, muhto son lei sudno biebmobárdni. Danne in dieđe vel dál ge leigga go su albma váhnemat sápmelaččat. Jáhkán soai leigga. Áhkku soaitá leamaš veaháš rivgu. Muhto ii hal das galggaše leat nu ollu dadjamuš man ollu sápmelaš mun lean. In mun sáhte báifáhkka šaddat sápmelažžan. Dan in hálit. Muhto liikká dovddan čeavláivuođa go muhtun presentere mu sápmelažžan. Juo, dat lea gal hui amas dovdu, ja mun veaháš báhkkanan ja heahpanan, muhto dovddan maid čeavláivuođa. Ja de in dárbbaš ge imaštallat manne lean nugohčoduvvon čearddalaš oaidnit ja in dárbbaš dainna heahpanaddat ge. Muhtun láhkái šaddá ge dasto dat mii álo lea leamaš nu heittot, veaháš buorre. In mun buohkaiguin hálit dan birra hupmat. In jáhke goit ovddemus gillet vuolgit Sáttomohgáddái hupmat iežan sámi gullevašvuođa birra! Livččii áibbas eará ášši hupmat Romssas dan birra. Dasgo mun dovddan ain heahpada. ¶
Min čearddalaš gullevašvuohta ja identitehta lea dehálaš midjiide. Ja dat mii midjiide lea dehálaš, bidjá dávjá johtui juoidá min siste maid mii ieža eat nagot stivret. Ollu dáhpáhuvvá olggobealde min dihtomiela ((Geavahan fágacealkagiid maid lean viežžan čikŋodatpsykologiijas, ja lean daid geavaheami dán árbevieru ipmárdusas vuođđudan vuosttažettiin Carl Gustav Jung čilgehusaide. Jus dáhtut dárkilit čilgejumi, de čujuhan iežan váldofágačállosii.)) Lea váttis ipmirdit manne hupmen badjelgeaččamiin sápmelaččaid birra ja manne geavahin fjellfinn sáni cielossátnin, go olles mu olgguldas hápmi nu čielgasit čájeha mu sámi gullevašvuođa. Muhto diekkár dovddasteami gal duvdojuvvo eret. ((Eret duvdin: Bálddastahtá dieđekeahttá systema stuora ovdalanjain, juogalágan salonggain, ja dihtomielalašvuohta lea ges unnit latnja. Uksabeallás dien guovtti lanja gaskkas lea vákta. Son sirre jurddafáttáid mat millii bohtet, ii ge luoitte daid dan unnit latnjii jus ieš ii daidda liiko. Go jurddafáttát mat millii bohtet bahkkejit uksabeallá radjái, ja vákta ii luoitte daid meattá, de dat eai sáhte šat bissut dihtomielas, ja de mii lohkat ahte dat leat eret duvdojuvvon .)) , ja dat ii boahtán mu dihtomillii ovdal ollu jagiid maŋŋil. ¶
Sápmelaččaid hárdin, sihke leaikkastallamiin ja duođalašvuođas, lea juoga mii lea oahpes ášši buohkaide dán fylkkas. Eatnasat leat gullan dahje muitalan sámi vitssaid. Ollugat leat suhttan sápmelaččaide dahje leat badjelgeahččan sin kultuvrra ja giela. Ollugat muitalit movt sii leat vásihan hárdima iežaset lahkosis. Olbmot geažuhit dávjá ahte mun lean oaidnit dego sápmelaš, maiddái áltálaččat lávejit dan dadjat. Ja dadjet dan nu ahte dat čuohcá munnje unohassan, lohket ahte don gal fertet lea juogo Guovdageainnus dahje Kárášjogas eret. Jus láven de vástidit ahte mun dieđán ahte mus lea sámi hápmi ja ahte mun lean ge mearrasápmelaš. De eai šat láve diehtit movt galget láhttet, eai ge huma šat eanet dan ášši birra. Dat gii sirre muhtun olmmošjoavkku čearddalaš gullevašvuođa vuođul, sáhttá definerejuvvot rasistan. Ja lea ge oalle ártet ahte dávjá olmmoš dadjala juoidá rasistalaččat dan čearddalaš joavkku birra masa ieš gullá. Danne sáhttá ge digaštallat ahte lea go rasisma rievttes doaba čilget dan váttis oktavuođa mii Finnmárkkus lea sápmelaččaid ja dáččaid gaskkas. ¶
Heahpat ástada. Heahpat bávččagahttá, ja dasa lassin ii leat almmolaččat dohkkehuvvon ahte heahpanit. Ii leat dohkkehuvvon ahte olmmoš galgá beassat heahpanaddat dan dihte go lea sápmelaš. Nie ii oaččo dadjat, ii ge jurddašit ge. Danne ferte dán heahpada čiegadit, nu ahte dat heahpat maid finnmárkulaččat dovdet iežaset sámivuođa dihte, galgá bissut čihkosis, olbmo dihtomiela duogábealde. Dáruiduhttima ja hárdima geažil lea álki ipmirdit manne olbmot heahpanit sámivuođaset dihtii. Ollu buolvvaid čađa lea midjiide muitaluvvon ahte sámi gullevašvuohta ii leat nu buorre go dáru gullevašvuohta. Sámegiella lea badjelgehččojuvvon ja danne leat ollu bearrašat massán dan giela. Ain dál vealahuvvo sámi kultuvra ja identitehta. Dál leat finnmárkulaččat ieža sivalaččat eanas dien vealaheapmái. Mii leat oahppan vealahit sámivuođa. Dasa lassin dat lea lunddolaš iešgáhttendoaibma, vai ieš ii vealahuvvo. Sáhttá ge lohkat ahte finnmárkulaččat dovdet oktasaš heahpada iežaset sámi gullevašvuođa dihte, seammás go muhtumat maid dovdet čeavláivuođa. ¶
Eaŋkilolbmo dásis čilge čikŋodatpsykologiija ((Carl Gustav Jung)) midjiide ahte juohke diŋggas lea suoivvan, ja maiddái olbmo psyhkas lea suoivvanbealli. Buhtadan dihtii dán suoivvanbeali, de leat mis maid eanet siviliseren bealit: bajit-mun ja kultuvra-bajit-mun. ¶
Suoivana jietna dadjá: Sápmelaččat lea romit, unnit, oktageardánat, ii ge sis leat seamma alla árvu go dáččain. Olmmoš gal áigá juo oaidná goal lea sápmelaš, sin gal dovdá. Lone, it galgga nu oainnusindahkat iežat sámi beliid – dat leat romit. Gula mat movt sisfinnmárkulaččat hupmet, sii geat ain dádjot daid sámi tullja áššiiguin. Sii eai máhte dárogiela ge albmaládje hupmat! Oaččut leat ilus go leat dárrolažžan šaddan. Diehttelas lea váivi go it beasa iežat sámi hámis earranassii. Muohtočohkat ja čalmmit eai leat jur čevllohallanveara. Dat almmuhit du. Dan gal dieđát ahte maid dal de ain logažet, de ii leat moktege eksohtalaš dahje somá leat sápmelaš Norggas. Jus leat indiána, de dat gal lea gelddolaš čearddalašvuohta Norggas, muhto ii fál sápmelaš. Eai leat dušše lulli norgalaččat geat boagustit sápmelaččaid – sin boagustit buohkat. Albma finnmárkulaččat boagustit buot njálgámusat. ¶
Dus ii leat buhtis neahku ja du čalmmit leat beara unnit. Gea man ropmi dat lea! Ale fal doaivvo ahte ovttage mielas diet leat čábbát. Hálidat go duođai oahppat diekkár fasttes giela? It go gula man roavvát ja oktageardánit dat čuodjá! It go dieđe ahte sápmelaččat leat nuoskkit ja eahperehálaččat? Dasa lassin leat sii várálaččat juhkanoaivvis! Sii geavahit systema ja váldet min ruđaid! Ale divtte sin váldit iežat fámu! Don leat dárrolaš! Jáhkát go buotdihttiid tulljaságaide? It don gal dárbbaš smiehttat iežat sámi árbbi. Manne galggat dainna vuorjat iežat? Manne galggašit ohcat maŋás juogamasa mas ii leat makkárge árvu? Manne ohcat juoidá mii duohtavuođas lea dutnje stuora heahpadin? Geahča man romes gávttit – it galgga goassege diekkára coggat badjelasat. De goit buohkat juo oidnet gosa don gulat. Lea juo doarvái lossat leat Finnmárkkus eret. Cokka bunáda ja nanne dan mii lea buhtis, mii gullá dárrui. Áiggut go iežat maid dahkat bogostahkan? Ale goassege loga iežat sápmelažžan! ¶
Bajit-mu sivalašvuođadovdu dadjá: Diekkáriid it sáhte dadjat. It galgga diekkáriid jurddašit ge. Olmmoš ii galgga badjelgeahččat eará olbmuid, dat gohčoduvvo rasisman. Leat heajos olmmoš gii divttát iežat nie jurddašit! Dasa lassin leat don ieš beallesápmelaš. Jurddaš buot ustibiiddát geat leat sámi sogalaččat! Eai go sii leat albma fiinna olbmot? Don dovddat ollu fiinna sápmelaččaid. Gákti lea čáppat. Smiehta mat – ii go dus ge oro miela oažžut čáppa Láhpi gávtti! Sámi kultuvra lea albma ja dat lea okta oassi dus maid. Galggašit čevllohallat iežat sámi gullevašvuođa dihtii ja leat oassin dien fiinna kultuvrras, ovttas eará fiinna hutkkálaš olbmuiguin. ¶
Kultuvra-bajit-mu sivalašvuođadovdu dadjá: Galggat ráhkistit lagamuččaidat nugo iešiežat. Ii leat dohkálaš ahte ii liikot olbmuide sin neagu dahje čearddalašvuođa dihtii. Norgga stáhta ja dáččat eai leat leamaš siivut sápmelaččaid vuostá. Mii galgat leat siivut sápmelaččaiguin. Olmmošeatnatvuohta berrešii heahpadit buot vuoigatmeahttunvuođa dihtii mii lea dahkkojuvvon muhtun olmmošjoavkkuid vuostá. Dat lea ovdal dáhpáhuvvan ja dat dáhpáhuvvá eará báikkiin, muhto dat ii sáhte dáppe dáhpáhuvvat. Mis lea olmmošvierru, ja leat ovdánahttán alladási servodaga. ¶
Sáhttá go leat buorre dovddahit iežas suoivvanbeali? Mu vásáhus lea ahte go olmmoš beassá mieđihit ahte sus lea diekkár bealli, de lea maid álkit gáidadit das eret ja fuobmát dan earáin. Manná guhkes áigi ovdalgo mii finnmárkulaččat duostat dihtomielalaččat dovdat dán oktasaš heahpada, ja jorgalahttit dan buorrevuohtan. Seammaládje manná maid guhkes áigi ovdalgo eaŋkilolbmot nagodit dovddahit iežaset sámi gullevašvuođa ja dovdat dan buorren. Jus eai oahpa historjjá, de leat Láhpi skuvllaid mánát doaivaga haga. Dovddasteapmi boahtá go oažžu oahpu, ja dan maŋŋil sáhttá psyhkalaččat rahčagoahtit ja dasto nákce juoidá dahkat. Dan rájes go mun gávnnahin ahte áhkku ja áddjá humaiga sámegiela, de manai vihtta jagi ovdalgo dieđihin sámi jienastuslohkui. Lean smiehttan oastit Láhpi gávtti, muhto in leat vel nagodan jurddašit ge álgit sámegiel kursii. Ii oro vel lunddolaš hupmat sámi ságaid Láhpi olbmuiguin, muhto duosttan mun gal dan dahkat. Measta buohkaiguin. ¶
Vaikko mus leat ge dieđut dáruiduhttima, psyhka ja Láhpi historjjá birra, de liikká lea munnje váttis ráhkadit dás čoahkkáigeasu mii livččii sámi skuvlahistorjá. Duogášdieđut mat mus leat Gáivuonas Romssas, muitalit ahte sáhttá geavvat nu ahte mii mearrasámit oažžut dan dovddu ahte mii fertet dego ándagassiiátnumiin searvat sámi oktavuhtii. Danne lea mu čoahkkáigeassu ná: 1845:s ledje 60,6 % mis sápmelaččat. Birrasiid 1940:s máhtte ollu mánát skuvllas sámegiela. Ollugat mis diehtit ahte mii leat sápmelaččat. Muhtumat velá čevllohallet ge dan dihtii. Mis lea guhká leamaš skuvla Láhpis. Muhtun giliin lea ain skuvla. Ii go de sáhtáše ge gohčodit dán oasážin Láhpi sámi skuvlahistorjjás? ¶
Gamst, Leonhard / Samuelsberg, Harald: Loppas historie – Bygdebok for Loppa kommune. Loppa kommune 1983 Hegg, Lone: Norsk eller samisk? I spenningsfeltet mellom eksistens og vitenskap. Universitetet i Tromsø 2000 ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Sigbjørn Hølmebakk (Gova luoikan Arnstein Hølmebakk) ¶
Nággu oččodit skuvlii sámegiela lea leamaš garrasat Kárášjogas go gostege eará guovlluin, ja dat lei erenoamáš garas 1960 áiggiid. Guovttis geat leigga nákku guovddáš olbmot, leigga Hans Rønbeck ja Bjørn Aarseth, ja bárisnággu lei dalle go Rønbeck skuvlajođiheaddjin geahččalii hehttet Aarsetha beassamis Kárášjoga nuoraidskuvlla oahpahusjođiheaddji (rektor) virgái. ¶
Sámi skuvlahistorjjá vuosttaš girjjis buvttiimet Sigrunn Rønbecka muittuid dán áiggis ja moadde sitáhta Hans Rønbeckas. Dál gis leat gávdnan čállosa 1959:s mii muitala giellanákku birra nuppi oaidnin sajis. Karasjoks lokale pave-artihkkalis, man girječálli Sigbjørn Hølmebakk lea čállán, almmustahttui kronihkkan Dagbladetis 25.06.1959. Dat lea maiddái almmustahtton Hundevakt Grålysning-essayčoakkáldagas, mii ilmmai 1974:s ¶
Sigbjørn Hølmebakk (1922–81) riegádii Flekkefjordas ja ásai eanaš áiggi Oslos. Son orui moadde jagi Finnmárkkus, eanaš áiggi Čáhcesullos. ¶
Hølmebakk čálii sihke noveallaid, románaid, čájálmasaid ja nuoraidgirjji. Fimbulvinteren – romána mii gieđahalai Finnmárkku boaldima ja bilidemiid 1944:s, ráhkaduvvui filbman, man namma šattai Brent jord. Hølmebakk lei aktiiva Orientering-áviissas ja son lei okta dain, geat álggahedje Sosialisttalaš Álbmotbellodaga (Sosialistisk Folkeparti). ¶
Lea boastut navdit ahte oktasašdárogiela nággu lea min áidna giellačuolbma dál. Dáppe Finnmárkkus leat sátnádallamat mat seammaláhkai čuhcet olbmuid dovdduide, vaikko dat ii eisege beakke nu viidát go lulliguovlluid giellabiekkat. Muhto datte lea nággu seamma vaššái, vaikko dát ii gulustuva gosage. Sámit eai lea guhkásgullojeaddjit, ja sámegiella leage riidofáddán. ¶
Muhto giellanággu lea dušše olgguldas mearka, dat dat vuojiha doaru stuorát fámuid vuostá. Loahpaloahpas leage jearaldat ahte lea go sápmelaččain mihkkege doaivagiid, galget go sii šat sáhttit eallit sierra álbmogin mas lea sierra giella, sierralágan kultuvra ja árbevierut, vai galgá go dát unnitloguálbmot luohpat leahkimis sierra álbmogin. Vaikko vel vuostefámut leat muhtun muddui geográfalaččat eaktuduvvon – lea erenoamážit sámegielat guovlluin dát gažaldat lea áigeguovdil – de ii leat doarvái dadjat ahte dát nággu lea sápmelaččaid ja norgalaččaid gaskkas. Maiddái leat sápmelaččat daid searvvis, geat áŋgirepmosit barget dáruiduhttimiin, seamma láhkai go norgalaččatge dávjá leat sámi giela ja kultuvrra bisuhanbarggu áŋgiris ovddasmannit. Muhto rádjá gal lea datte čielggas, ja hirbmadit álkiduvvon, de dat lea dákkár: ¶
Nubbi joavku oaivvilda ahte sámi sierranasvuođa ja kulturárbbi vuođul lea áidna vuohki mo sápmelaččat sáhttet searvat ođđaáigái, mii dál lea bárrahassii leavvamin Finnmárkui. Dušše dán láhkai lea sis vejolašvuohta birgehaddat seamma dásis. Danin lea sin eallineaktu ahte sámegiella doalahuvvo. ¶
Nubbi joavku gis oaivvilda ahte dát lea dušše románttalaš háliidus. Sápmelaččat leat norgalaččat, ja sii fertejit dan dohkkehit. Sámi giella ja kultuvra leat dušše hehttehussan, ja man gal berre duvdilit eret. Bálkes gávtti ja čázehiid dollii, vajáldahte ahte leat sápmelaš, ja deaŧaleamos: vajáldahte sámegielat, don dalle beasat leahkit mu vielljan ja don beasat eallit guhká dán riikkas! ¶
Lea áddehahtti ahte lea vuosttažettiin skuvllas gos dát nággu oidno buoremusat, ja dál gis ođđa skuvlaláhka lea suhttadan olbmuid. Lea nu ahte Kárášjogas – sámiid oaivebáikkis – galget suorgejuhkkojuvvon 9-jagi skuvlla plánat duohtandahkkojuvvot. Oahppit besset vázzit guđa jagi álbmotskuvlla ja golmma jagi suorgejuhkkojuvvon nuoraidskuvlla. Dábálaččat šaddet guokte suorggi nuoraidskuvlii: G-suorgi, daidda geat leat jurddašan álgit gymnásii, Y-suorgi gis lea fidnoráhkkaneaddji suorgi. Kárášjohkii lea maiddái plánejuvvon boazodoallosuorgi (R-suorgi), mii erenoamážit lea jurddašuvvon boazosápmelaččaide. Oahppit ožžot erenoamáš oahpahusa boazomerkemis, kártalohkamis, luonddušattuin jna., ja lea maid jurddašuvvon ahte oahppit muhtun áiggiid orrot lávuin duoddaris. Sámegiella oažžu dás stuorra saji. ¶
Almmái, gii lea ráhkadan boazodoallosuorggi oahppoplánaid, lea oahpaheaddji Bjørn Aarseth, gii logi jagi lea bargan Kárášjoga gieldda oahpaheaddjin. Dalle go nuoraidskuvlla oahpahusjođiheaddjivirgi almmuhuvvui rabasin, de lei son okta, gii ozai dasa. Dađibahábut lea dárbbašlaš dás fuomášahttit ahte Aarsetha dovdet Bargiidbellodaga vuostálastin. Kárášjogas dat mearkkašii ahte beassá dovdat báikki fámoleamos albmá – Hans Rønbecka – vuostehágu. Dat, gii ii dovddaš Hans Rønbecka Kárášjogas, son gal ii leat goassege fitnan Kárášjogas. Sutnje lea hui váttis addit virgenamahusa, sus ledje nu ollu doaimmat ahte dáidá dušše son ieš gii diehtá man ollu ledje oktiibuot. Ovdal lei son gieldda kántorhoavda, muhto fertii cealkit dán virggi eret go su máŋga doaimma áite gielddalaš buđđosemiin. Dál son lea ee. livnnethoavda, ja vuosttažettiin Kárášjoga Bargiidbellodaga ovdaolmmoš, bellodat mas lea stuorra fápmu báikkis. Ollugat mieđihit ahte son lea čeahpes almmái, muhtumat váidalit go sus lea dat fápmu mii sus lea, ja buohkat leat ovttaoaivilis ahte son lea «dáruiduhttima» goaddáseamos ovddasmanni olles Finnmárkku fylkkas. Son lea skuvlastivrra lahttu, ja das lea Bargiidbellodagas eanetlohku, ja doppe son stivre iežas veaga čavga gieđain. ¶
Go nuoraidskuvlla oahpahusjođiheaddjivirgái galggai biddjot olmmoš, de dasa lei oahpaheaddji Aarseth buot buoremus evttohas. Muhto Rønbecka mielas lei Aarseth heajumus mii sáhteš dáhpáhuvvat, go son sáhtii heađuštit «dáruiduhttináigumuša», ja go Bargiidbellodagas lei eanetlohku skuvlastivrras, de son oaččui sin dahkat dakkár mearrádusa mii ii orron mangeláhkai soahpamin dan duohtavuhtii ahte Finnmárkkus duođaid váilo oahpaheaddjit. Mearrádus čuojai ná: «Skuvlastivra ii ane ovttage ohcci dohkálažžan, ja evttoha almmuhit virggi ođđasit.». Unnitlohku gáibidii lasihit beavdegirjái ahte sii gal atnet oahpaheaddji Aarsetha ollásit dohkálažžan, muhto dán ii duddon gal Rønbeck, fámolaš almmái. Moaris son gáibidii, almmá jearakeahttá bellodatustibiinnis, lasihit beavdegirjái ahte Aarsethas váilot persovnnalaš iešvuođat, mat leat dárbbašlaččat dán virggis. Muhto aiddo dán háve gal duvdila oamedovdu bellodatduorggaid eret, ja dál Rønbeck vuoittahallá vuosttaš geardde. Bellodatustibat biehttalit mieđiheames dán láhkai almmolaččat oaguhit vigihis albmá, gii logi jagi lei gillilit bargan gildii buorrin. ¶
Ii Rønbeckge sáhte čiegadit ahte Aarsetha atne alla árvvus báikkis, ja son diehtá maiddái ahte dán riikkas ii galgga báljo gávdnot almmái, gii lea eanet dohkálaš dán virgái go aiddo oahpaheaddji Aarseth. Son lea ollu jagiid juohke láhkai ráhkkanan oahpaheaddjiámmáhii, ja su oahppu duođaštage dan. Sus lea oahpaheaddjiskuvla, oahpaheaddjiallaskuvla, girjerájuskursa, hálddahuskursa, guovttevahkkosaš kursa Ruotas, gos son logai sámi skuvladilálašvuođaid birra, Valáštallanallaskuvla Danmárkkus ja son lea maiddái Fulbright-stipendiáhttan lohkan skuvladilálašvuođaid máŋggagielatguovlluin Amerihkás, erenoamážit dain guvlluin gos indiánat leat gielalaš unnitloguálbmogat. Son máhttá dieđusge maiddái sámegiela. Dán albmá dat skuvlastivra cealká ahte ii dohkke doaibmat oahpahusjođiheaddjin. Dál ii sáhttán Kárášjoga skuvlainspektevra cealkit maidege áššái, go son lei oahpaheaddji Aarsetha fuolki. ¶
Orui leamen nu ahte Rønbeck lei vuoitán. Muhto lihkus eai buohkat vuollánan bellodatduorggaide. Báikki dáiddár Per Hætta, gii ieš lea sápmelaš ja Kárášjoga Bargiidbellodaga guovddáš miellahttu, doarui bátnegáski Røndbecka vuostá. Go ii ožžon beallásis iežas báikkálaš searvvi, man Rønbeck hálddašii, de fertii ohcalit veahki eará sajis. Stuorra artihkkalis, mas son ee. čilge váttisvuođaid maid sámi mánát šaddet vásihit skuvllas go galget geahččalit gulahallat dakkár oahpaheddjiin, gean giela eai máhte, son sivahallá Rønbecka vuostálastit sámi beroštumiid ja son fuomášahttá mo Rønbeck vuortnuha bellodaga olis. ¶
Muhto vuorrástuvvá go Vest-Finnmark Arbeiderblad-áviisa ii dáhto almmuhit artihkkala, earret dalle jos bellodat nu suovvá dahkat. Mii dan maŋŋá leaš dáhpáhuvvan bellodaga seinniid siskkabealde, sáhttit dušše árvvoštallat go Hætta fertii bivdit olgešbellodatáviissa almmuhit artihkkala. Su leat ovdal jo áitán lihccut bellodatmiellahttun go sus leat earálágan oaivilat, ja dál vuot ii leat diehtu man guhká son birgeha iežas miellahttuvuođa. Muhto opposišuvdna lea datte váikkuhan juoga buorrái. Ođđa skuvlastivračoahkkimis Rønbeck šattai nuppe geardde vuoittahallat. Njealjediibmosaš garra ságastallama maŋŋá, skuvlastivra mearridii šállošit ovddeš cealkámušas. Rønbeck gal ii boahtán eisege dohko ovdal jienasteami ja maŋŋá son celkkii ahte son gal livččii jienastan vuostá, muhto buohkat dihte ahte dát ii lean go juotna su beales mo čiegadit geassádeami. Go son divttii nu dáhpáhuvvat, de lei dušše danin go virggi sáhtte oahpaheaddjiorganisašuvnnat bissehit. ¶
Mun bohten Kárášjohkii dalá maŋŋá čoahkkima, ja in beassan čuovvut ságastallama. Ii adnojuvvon buorren ahte Dagbladet korrespondeanta bođii Kárášjohkii aiddo dál, ja sáhttá gal muhtun muddui áddet manne bealit eai háliidan cealkit maidege. Skuvlla oahpaheaddjit sávvet ahte fas sáhtášedje šaddat buorit oktavuođat skuvlastivrii, ja Rønbeck ieš biehttala cealkimis duođi eambbo manne nággu lei šaddan ja dáhttu vajáldahttit ášši. Son dadjá ahte leat dušše fágalaš bealit mat leat leamaš deaŧalaččamusat sutnje, ja go namuhan Hætta artihkkala, de son dušše láhttestii ahte ii oktage beroš das maid Hætta dajaš. ¶
Dás son árvvoštallá áibbas boastut. Go lean leamaš moadde beaivvi Kárášjotguovllus, de lean vávján ahte Hætta dorjot ollugat, maiddái Bargiidbellodaga miellahtut. Son hállá sámiid ášši, dadjet doppe. Rønbeck vašuha buot mii leaš sápmelažžii gullevaš, son lea ássán dáppe olbmoagi iige vel leat oahppan sánige sámegiela, son vuosttaldii boazodoallosuorggi álggaheames ođđa nuoraidskuvlii, son geahččala hávkadit sámegieloahpahusa, ja čuoččuha ahte buoremus oahpaheaddjit leat dat geat eai máhte sámegiela, vaikko muhtun biiriin, nugo omd. Rájá Skuvllas leat 100% sámegiel hálli olbmot. Jo, son lea maid biehttalan ságastallamis ođđa skuvlalága birra vai mat ii šatta dovddusin ahte sámegiella lea biddjon oahpahusgiellan. Muhto maid bat dat veahkeha go bellodat ja eiseválddit Oslos dadjet ahte mii sámit galgat beassat oahppat iežamet giela. Dáppe Kárášjogas lea Rønbeck guhte mearrida, ja jos jo leaš muhtin geas leat eará oaivilat go sus, de son ferte mannat olgešbellodatáviisii. Politihkka lea dušši! Ii leat datge nu ártet ahte nu čeahpes almmái go Rønbeck sáhttá alcces láhčit nu nana dili go sus lea dál. Gielda dál ovdána juohke láhkai, omd. lea Kárášjohka buoremusaid searvvis riikkas gos eatnamiid barget. Go geahččá plánaekonomalaččat, de lea govttolaš sámegiela ja kulturárbbi atnit duođaid hehttehussan. ¶
Lea maid eará gažaldagas sáhka – oktavuohta norgalaččaide. Ii leat oppa eahpideamesge, ollu sápmelaččat dovdet iežaset vuolibun, ja sii sakka háliidit ahte earát galget sin navdit norgalažžan, erenoamážit go leat eará báikkiin. Dološ sátnevájas dáppe leage: «Ii dárbbaš guhkás guorrat soga ovdalgo čázetnjunit ihtet.» Buoremus vuohki čiehkat gámanjuniid, lea oahppat dárogiela. Lean gullan ollu muitalusaid sápmelaččaid birra, geat leat geahččalan fárret eará guovlluide, muhto geaid leat čaibman ja bilkidan, nu ahte leat šaddan fas máhccat ruovttubáikkiidasaset. Sii, geat dorjot oahpaheaddji Aarsehta, oaivvildit ahte ii leat eará vuohki fuomášahttit olbmuid, go boktit sámiid iešdiđolašvuođa. Maiddái orru leamen nu ahte sámegiella ain riibá. Rønbecka okta vuostálasti skuvlastivrras, celkkii ná: «Badjel čuohtejagi áigi dubmejuvvui sámegiella jápmimii, muhto liikká ain hállat sámegiela. Vaikko vel Rønbecka oaidnu vuittešge ja sámegiel oahpahus heaittihuvvo skuvllas, de datte mannet máŋga buolvva ovdalgo nagodit jávkadit giela. Jos jo goassege nagodežžet dan dahkat.» ¶
Nággu dáidá joatkašuvvat, sihke oidnosis ja healmmi duohken. Danin ii šatta Kárášjoga oahpahusjođiheaddji válljen dušše báikkálaš nággun, muhto mearkan ja láidesteaddjin dasa mo olles min davimus riikkaoassi ovdána. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Dalle go Sis-Finnmárkku suohkanat birrasiid 1950 mearridedje álggahit geatnegahtton joatkkaskuvlla (framhaldsskole), eai buot oahppit eai ge váhnemat liikon dasa. Erenoamážit boazodoalus ledje máŋggas geat eai háliidan ahte mánát fertejedje vázzit vel jagi skuvlla. ¶
Mii čájehit dás skuvlastivrra mearrádusa ja reivve mas ollu váhnemat vuostálaste bákkolaš joatkkaskuvlla. Dát dokumeanta gávdnui Sámi arkiivvas, Guovdageainnus, dan arkiivvas mii bázii sámekonsuleantta Hans J. Henriksena maŋis. Dađibahábut eat leat gávdnan eará go dárogiel jorgalusa eatge originála reivve mii lei sámegillii ja masa čujuhuvvo. ¶
Guovdageainnu skuvlastivrra beavdegirji, ášši 22/50: ¶
Bákkolaš joatkkaskuvla Ovtta jiena vuostá dahkkui dát mearrádus: Skuvlastivra rávve ahte suohkanstivra dahká dán mearrádusa: 1950/1951 skuvlajagi rájes álggahuvvo joatkkaskuvla Guovdageainnu márkanii, ja buot nuorat suohkanis galget vázzit vuosttaš jagi dán skuvllas maŋŋel go gerget álbmotskuvllas, jus skuvlastivra ii leat mieđihan masage earái. Skuvla galgá álggos bistit 18 vahkku, 36 diimmu vahkkui. Skuvlastivra oažžu válddi virgáibidjat dárbbašlaš oahpahannávccaid, háhkat dárbbašlaš visttiid ja muđui bargat bušeahtarámmaid siskkobealde. ¶
Jnr. 290/54 ¶
Finnmárkku Skuvladirektevra Čáhcesuolu ¶
Joatkkaskuvla ja johttisámi mánát ¶
Finnmárkku sámi ráđđái lea sáddejuvvon čálus, beaiváduvvon Šuoššjávri 20/11-1954 joatkkaskuvlla birra. Sámi ráđđi sádde čállosa skuvladirektevrii. ¶
Čálus lea sámegillii ja dárogilli jorgaluvvon čálus lea ná: (Mii fas leat jorgalan sámegillii. Doaim.) ¶
Sámi ráđđi, Čáhcesullos Konsuleanta Hans Henriksen ¶
Dákko bokte cealkit ahte min mielas bákkolaš joatkkaskuvla ii leat vuogas johttisámi mánáide go sii vázzet 7 jagi álbmotskuvlla ja ožžot lassin 8. jagi gos sii eai oahpa ollu eanet, ja de ii leat go moadde jagi ovdalgo galget soahtevehkii, ja danne eai šatta gal namuhan veara ávkin váhnemiidda boazodoalus. Henrik A. Bongo (vuolláičála) Aslak Mikkelsen Sara (vuolláičála) Aslak A. Mjenna (vuolláičála) ¶
Buohkat geat vuolláičálle leat guovdageaidnulaččat. Sii ožžot máŋgosa dán čállosis. ¶
Dearvuođaiguin Hans J. Henriksen ¶
Vuosteháhku geatnegahtton joatkkaskuvlla vuostá bođii maiddái ovdan dan bokte ahte oahppit ledje ollu eret skuvllas dahje eai oba ge boahtán skuvlii. Dát čálus gávdnui Guovdageainnu suohkana skuvlaarkiivvas (Sámi arkiivvas). Mii bájuhit dás dan, muhto leat mánáid ja váhnemiid namaid sihkkon eret, ja báicce čállán čilgehusa ruođuid siste. ¶
Mii guoská áitagiidda sáhkkohallamis, de čájehit eará čállosat suohkanis ahte dat eai lean dušši áitagat, go máŋggaid jagiid gáibidedje sáhkuid sisa garra gieđain. ¶
Joatkkaskuvlla oahppit dálveskuvlii 1957/58 ¶
Guovdageainnu skuvlabiires: (Oahppit nummirastojuvvon 1–7, oahppi ja ovddasteaddji namma) ¶
Máze skuvlabiires: (Oahppit nummirastojuvvon 8–14, oahppi ja ovddasteaddji namma) ¶
Dát eai boahtán joatkkaskuvlii diibmá, 1956/ 57: (Oahppit nummirastojuvvon 15–20, oahppi ja ovddasteaddji namma. Golmma oahppis dát kommeanta «geahča skuvlastivračoahkkima – dáhton» , okta oahppi čálistuvvon buohccin.) Nu go mun dieđán, de ii leat gullon mihkkege nr. 17:s, 18:s ja 19:s. ¶
Dát eai leat boahtán čakčaskuvlii dán jagi: (Oahppit nummirastojuvvon 1–3, oahppi ja ovddasteaddji namma) ¶
Čakčaskuvllas leat dál 12 oahppi, ja jus buohkat maid badjelis namuhit bohtet dálveskuvlii, de gártet 23 oahppi. Lea ain eahpečielggas beassat go fárret ođđa skuvlavistái maŋŋel juovllaid, ja ii dáidde leat vejolaš oahpahit 23 oahppi dan luohkkálanjas mii joatkkaskuvllas dál lea. Dan dihte ferten bivdit skuvlastivrra dahkat dakkár mearrádusa mii lea dárbbašlaš vai dat 3 maŋemus namuhuvvomat bohtet čakčaskuvlii. ¶
Soaitá maid galgat gohččut dáloniid mánáid namuhuvvon guovttilogi vuosttažiid gaskii. Ovdamearkka dihte (namma) gii goit lea dálon. Dat han lea ain 5 vahkku čakčaskuvllas, ja giđđaskuvla bistá 9 vahkku ja 2 beaivvi, nu ahte oahppit geat dál álget, ožžot lihka olu oahpahusa go jus sii váccáše dálveskuvlla. ¶
Muđui ferte farggamusat sáddet gohččuma buot ohppiide, geat galget álgit dálveskuvlii, áinnas dainna áitagiin ahte sáhkkohallet, goit daidda váhnemiidda geat leat čájehan berošmeahttunvuođa ovdal. Dat dáidá mearkkašit eatnasiid Máze skuvlabiires. ¶
Guovdageaidnu skábmamánu 15. b. 1957 Ola Aarseth Skuvlahoavda ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Hans Nergård (Hánas Ándde Hánsa) lea riegádan 1924:s ja bajásšaddan Kárášjogas. Sus lea Romssa oahpaheaddjiskuvla ja lásseoahppu duojis, sámegielas ja uŋgáragielas. Hánsa lea bargan vuođđoskuvlaoahpaheaddjin Návuonas, Kárášjogas ja Guovdageainnus, ja áigodagas 1964–69 son lei joatkkaskuvlla rektorin Guovdageainnus. Dá son muitala vuosttážettiin dan áiggi birra. ¶
– Go don bajásšaddet de eai lean máŋga sámi geat ožžo vejolašvuođa vázzit alit oahpu, manne bat don ožžot dan? ¶
– Na, mun in lean vuosttaš oahpaheaddji mu sogas. ¶
Hánsa viežžá girjji iežas girjehildus, Wiik: Tromsø-seminarister 1829–1879, ja čájeha 20. siiddu, mas čállo Kárášjot-olbmá birra, man namma lei Amund Hansen. Son čađahii oahpaheaddjiskuvlla eksámena 1834:s. ¶
– Dat lei mu máttaráddjá, muitala Hánsa. – Nu ahte ii lean áibbas amas jurdda mu sogas váldit oahpaheaddjioahpu. Mu váhnemat leigga smávvadálolaččat ja sudnos ii lean eará go álbmotskuvla, muhto háliideigga ahte mun galgen gazzat oahpu. ¶
Ferten dadjat ahte mus lei buorre álbmotskuvla, ledje buorit oahpaheaddjit. Erenoamážit áiggun rábmot Anna Mørka, son lei hirbmat pedagoga. Muđui mus lei ee. Oluf Hagen ja David Stubseid, geat maiddái leigga čeahpit. ¶
Mun gergen álbmotskuvllas 1939:s, ja konfirmerejuvvojin jagi maŋŋil, muhto soađi dihtii in beassan joatkit ovdal 1947:s. Dalle vázzen realskuvlla Ivgomuotkkis ja dan maŋŋil bessen Romssa oahpaheaddjiskuvlii. Doppe gergen 1953:s. ¶
– Lei go dalle makkárge sámegieloahpahus doppe? ¶
– Ii lean. Áigi lei dakkár ahte sámegielas ii lean makkárge árvu. Lohkat ja čállit sámegiela ohppen easká 1962/63, go lohken sámegiela vuođđofága Oslos. Moadde jagi ovdal vázzen duodjekurssa, maid lágiidii. Dat ledje geassekurssat, mat dalle lágiiduvvojedje Ávanuoris, ja mun ledjen doppe guokte geasi. Doppe ledje oahpaheaddjit mat ledje boahtán miehtá Norgga. Mis lei maiddái veahá sámi duodji dan kurssas. Lei Lauri Keskitalo gii dan oahpahii. ¶
– Mo don šaddet ohcat Guovdageidnui, joatkkaskuvlarektorin? ¶
– Muittán ahte gullen vuosttaš háve ruovttufidnoskuvlla birra 1950-logu gaskamuttus. Dalle bargen oahpaheaddjin Návuonas ja gullen radios go jearahalle skuvlla stivrajođiheaddji Ola Aarsetha ja duodjeoahpaheaddji Lauri Keskitalo. Dát bisánii munnje muitui ja jurddašin ahte mus livččii miella bargat dakkár skuvllas. Vejolašvuohta bođii easka 1964:s, go lei rektorvirgi rabas. ¶
– Rektora bargu dalle lei várra veahá earálágán go dál? ¶
– Mun ledjen okto hálddahusas, ii lean dalle kántorveahkki ii ge inspektevra. Ja vuosttaš golbma jagi go mun bargen doppe ii lean skuvlastivra, ja mus lei maiddái buot oktavuohta Girko- ja oahpahusdepartemeanttain skuvlla bealis, ovdal go departemeanta viimmat nammadii ođđa stivrra. Dat han lei hirbmat unohis dilli, ja stuora ovddasvástádus rektorii. Lihkus ožžon buori veahki oahpaheddjiin. Lei dalle sierra kántuvra oahpahusdepartemeanttas mii stivrii ruovttufidnoskuvllaid, ja lei Olav Overaae mii dalle lei konsuleanta doppe. 1967:s nammaduvvui stivra, ja dovden ahte mis lei eambbo váikkuhanváldi go mis lei stivra. Johan Mathis Klemetsen šattai stivrajođiheaddjin. Munnos lei hirbmat buorre ovttasbargu. Juste ovdal go mun heiten šattai Ole K. Sara stivrajođiheaddjin. ¶
– Dus ii lean dušše hálddašanbargu, muhto maiddái oahpaheapmi? ¶
Hálddašeami lassin mus ledje teorifágat; dárogiella, sámegiella, matematihkka, rehketdoallu ja muhtin fidnoteoriija. ¶
– Makkár lei dalle sámegieloahpahus? ¶
– Lei sámegiella fágan dan rájes go mun álgen, ja dat lei geatnegahtton fága skuvllas, 2 diimmu vahkus. Muhto eai lean ressurssat juohkit oahpaheami ohppiid dási mielde, ja danin sihke sámegielat ja dárogielat oahppit ledje seamma joavkkus. Dat dieđusge ii sáhttán mannat nu bures. Šattai eanaš lohkankursa. Muittán ahte logaimet antologiija Duov'dagat ja bargot. Ii lean nu ollu eará girjjálašvuohta, ja oahppogirjjit eai gávdnon oppanassiige. Grammatihka fertiimet improviseret. Ja sámegielas ii lean eksámen nugo eará fágain, omd. dárogielas. ¶
– Makkár suorggit ledje dalle skuvllas? ¶
– Ledje golbma suorggi. Dipmaduodjesuorgi, dahje , oahpaheaddji lei Biret Stueng. Snihkkárfága oahpaheaddji lei Kåre Schrøen. Áiggi mielde šattai guovtte jagáš snihkkároahpahus, muhto Schrøenis lei buot praktihkalaš oahpaheapmi. Ruovde- ja metállasuorggis lei Hans Guttorm oahpaheaddjin vuosttaš jagi go ledjen doppe. Su maŋŋil ledje maŋŋálagaid guokte oahpaheaddji Vestlánddas eret, ii goabbáge bargan guhká min skuvllas. Dábálaš oahpahusa lassin mis ledje muhtin rávesolbmuidoahpahuskurssat. Lei duodjekursa, maid Lauri Keskitalo ja Iver Joks oahpaheigga, gáktegoarrunkursa, traktor- ja sveisenkurssat ja eará. ¶
– Gos oahppit bohte? ¶
– Ollu oahppit ledje dieđusge Guovdageainnus eret, muhto bohte maiddái máŋggas mearragáttis, erenoamážit Návuonas. Okta sivva dasa lea ahte mun ledjen bargan doppe mánáidskuvllas, ja ledje mu ovddeš oahppit geat ohce skuvlii Guovdageidnui. Kárášjogas eai lean nu galle oahppi, dábálaččat 2–3 jagis. ¶
– Oahpaheaddjit geat barge skuvllas ovdal du áiggi muitalit ahte ohppiin lei hui vuollegis dássi teorifágain. Mo lei dilli go don barget doppe? ¶
– In muitte ahte mis ledje oahppit geat eai nagodan čuovvut mielde. Dat gal ledje dalle sullii seamma dásis go eará skuvllain. Mis ledje seamma eksámenat go eará skuvllain ja oahppit dat birgejedje oalle bures, in muitte ovttage gii ii ceavzán. Eai lean ge dalle makkárge stuora disipliidnaáššit. ¶
– Ii go lean du áiggis go skuvla molssui nama? ¶
– De lei. Dan áiggi heaittihuvvojedje miehtá Norgga ovddeš ruovttufidnoskuvllat (heimeyrkeskoler), ja rievdadedje dábálaš fidnoskuvlan dahje barggahatskuvlan. Nu dáhpáhuvai maiddái Guovdageainnus. Dat mearriduvvui dan áiggis go mis ii lean stivra. Dán rájes čuovuimet našunála oahppoplánaid, fágain mat gohčoduvvojedje , ja . Dáin plánain ii lean dieđusge makkárge erenoamáš sámi sisdoallu, nu ahte lei oahpaheaddji duohken man ollu nagodii heivehit oahpaheami sámi kultuvrii ja báikkálaš diliide. Goarrunlinjás gal lei ain gáktegoarrun ja dakkar, dan gal Biret Stueng ja Migál Elle (Ellen Eira) goziheigga. Snihkkárossodagas muittán ahte ráhkadedje guvssiid ja muhtin dákkar diŋggaid. Lei veahá čoarvebargu maid, omd. čoarvegiela duddjon, muhto dat ii lean nu ollu. Mekánalaš luohkkái bohte ođđa oahpaheaddjit geat ledje oahpahan seamma fága eará skuvllain, ja sii eai dovdan sámi duoji. Danin dakkár fáttát go niiberáhkadeapmi ii lean šat oassin dábálaš oahpaheamis, muhto Lauri Keskitalo lágiidii sierra niibekurssa ohppiide. Nu ahte sámi duodji ii jávkan áibbas skuvllas. ¶
Berit Stueng, skuvlajagi 1974/75 ¶
(Govva: Svein Lund) ¶
Dáid rievdademiid dihtii fertii skuvla molsut nama. sadjái šattai . Skuvllas ii lean vel almmolaš sámegiel namma. Go galggaimet ráhkadit ođđa nama, muittán ahte muhtimat nimmoredje, sii eai háliidan ahte galggai leat mielde namas. Dakkár jurdagat gal eai lean Guovdageainnus, dat bohte baicce Kárášjogas. – Lei go makkárge riidu skuvlla birra? ¶
–– Ii lean, measta beare unnán. Orui leame nu ahte olggobealde olbmot guđđe visot min háldui, ii lean almmolaš ságastallan skuvlla birra. Sáhtán dadjat ahte váillahin dakkár sámi skuvlapolitihkalaš pioneraid mat leat leamaš eará báikkiin ja áiggiin. Dakkárat eai vuhtton Guovdageainnus 60-logus. ¶
Norgga Sámiid Riikkasearvvi vuođđudeamis, 1968. Gurut bealde Hans Nergård, gasku Johan Mathis Klemetsen ja olgeš bealde Hans Guttorm. ¶
(Govva: Odd Mathis Hætta) ¶
Muhto skuvllas lei dattetge veahá earáláhkái dehálas rolla sámepolitihkas. 1968:s vuođđoduvvui Norgga sámiid riikkasearvi (NSR) Guovdageainnus, ja čoahkkin lei min skuvllas. Skuvlla stivrajođiheaddji Johan Mathis Klemetsen válljejuvvui NSR' vuosttaš jođiheaddjin, ja mun fas čállin. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Asta Balto, Guovdageaidnu 2005 (Govva: Svein Lund) ¶
Asta Mitkijá Balto (Mienna-Márjjá Máret Asta) lea leamaš guovddážis sámi skuvlla ovdánahttimis maŋimuš moaddelogi jagi. Son riegádii 1948:s ja šattai bajás Fárpenjárggas, Kárášjogas, 16 km márkanis eret. Meahccemánat fertejedje dorvvastit internáhttii skuvlla vázzedettiin. ¶
18-jahkásažžan álggii Romssa oahpaheaddjiskuvlii ja dan maŋŋá barggai vuođđoskuvlaoahpaheaddjin Porsáŋggus ja Álttás. Sus lea sámegiela vuođđofága Álttás, suomagiela vuođđofága Lappeenrantas ja sosialpedagogihka váldofága Oslo universitehtas. Iežas váldofágabarggu vuođul son lea almmuhan girjji Sámi mánáidbajásgeassin nuppástuvvá. ¶
Asta Balto lea bargan allaskuvlaoahpaheaddjin Álttás, Sámi Instituhta dutkin ja Sámi oahpahusráđi direktoran. 1994' rájes lea oahpahan Sámi allaskuvllas, gos 1996–2000 lei válljejuvvon rektorin. Sus leat leamaš máŋga doaimma sámi ja norgga oahpahusa ja dutkama oktavuođas, ee. SUFUR' stivrras ((SUFUR = Samordningsutvalget for Finnmark utdanningsregion (Finnmárkku oahpahusregiuvnna ovttastahttinlávdegoddi). Finnmárku lei sierra oahpahusregiuvdna áigodagas 1988-99.)) , Oahpaheaddjioahpahusráđis ja Našuvnnalaš dutkanetihkka lávdegottis. Son lea viššalit bargan internášunaliseret sámi oahppovuogádaga ja čatnan oktavuođaid eará álgoálbmogiiguin ja unnitloguálbmogiiguin. ¶
Son lea čállán artihkkaliid sámi skuvlaáššiid birra ja redigeren girjji: Diehtu ja gelbbolašvuohta Sámis. . ¶
– Ruovttus hálaimet aivve fal sámegiela, muhto skuvllas galggai visot leat dárogillii. Mu vuosttaš oahpaheaddji lei Anna Mørk. Son lei guhká oahpaheaddjin Kárášjogas, lea skuvlen mu eatni maid. Son lei rivgu, muhto máhtii sámegiela. Muittán vuosttas skuvllabeaivvi go son jearai geat dárogiela máhtte. Mun geigejin gieđa, máhtten han mun cealkit . Iežan oarpmeali, gii čohkkái mu balddas, vehkehin maid geiget gieđa go son máhtii seamma ollu go mun. Muhto duohtavuohta lei ahte ean máhttán olus eanet go oktageardánis «god dag» . Anna Mørk oahpahii eanaš dárogillii, muhto čilgii midjiide sámegillii go eat ádden. Danin šattai álkit midjiide gulahallat álgoskuvlajagiid, ja go maŋŋá oaččuimet eará oahpaheddjiid, geat eai máhttán sámegiela, de leimmet juo eanet áddegoahtán dárogiela. ¶
Go galggaimet álo dárostit diimmuin, de skuvla ii ovdánahttán min eatnigielmáhtu. Baicce lei nu ahte giella hedjonii internáhtas, go eat gullan eará go seammaahkásaš mánáid sámegiela. Giella bissánii máná dássái. Mu ruovttubirrasis lei nana sámegiella ja go mii mánát bođiimet ruoktot de mu váhnen-guovttus vávjjiiga min giela. Muittán sudno rávvagiid, váibbakeahttá fuomášahtiiga; «sámegielas mii eat loga nie, mii lohkat ná» . ¶
Olles 9 jagi vuođđoskuvllas fertejin orrut internáhtas. Álggos Kárášjoga skuvlainternáhtas, márkanis. Dalle beasaimet ruoktot juohke lávvardaga, ja vaikko gárttaimet vázzit go busse vujii dušše beallemuddui, de lei álo somá vuolgit ruovttus finadit ovtta ija. ¶
Go vázzen 3. luohká, de mearriduvvui ahte meahccemánát galget biddjot Rájá skuvlii, mii lei márkanis nuppe guvlui guokte miilla. Dat dagahii ahte mátki ruoktot šattai nuppe dan mađe, ja mii eat beassan ruoktot go oktii mánus, jus dange. Áhčči lei mielde gielddastivrras ja vikkai politihkalaččat vuostálastit, muhto ii lihkostuvvan. Muhtin eará váhnemiiguin lágidedje dalle skuvlastreaikka, vedde mánáid ruovttus golbma vahku. Muhto buot váhnemat eai searvan streikii. Birgejupmi ii lean ráhpat ja muhtimat rehkenaste ahte seste jáffoseahka go mánát eai boahtán ruoktot nu dávjá. ¶
Rájá internáhtas oruimet guhtta nieidda ovtta lanjas. Muittán vuosttaš skuvlabeaivvi go oappáin gurriime bivttasbumbbáid maid áhčči lei dahkan, ja barddiime buot čábbát skábii. Muhto dan botta go leimmet olgun de ledje munno ođđa latnjaskihpárat bálkon munno diŋggaid hiluid háluid miehtá lanja. Lea vissásit dat vearrámus buorásteapmi maid goassege leaččan vásihan. Mánát ledje dávjá iehčanassii ja bállejedje olgguštit go rávesolbmot eai lean lahkosis. Mun ledjen earalágán mánná, go earát stohke, de mun lohken girjjiid. Lohken masá visot mii lei skuvlagirjerádjosis. Dalle jo go áddegohten dárogiela, de mus loktanii mokta lohkat, lohken buotlágán girjjiid. ¶
Rájá skuvllas vázzen golbma jagi ja ledjen duhtavaš oahpaheddjiiguin; Trygve Madsen ja su eamit Randi ((Geahča jearahallama Trygve ja Randi N. Madseniin )) , Inger Johanne Kåven ja Rolf Presthus. Erenoamážit muittán Randi Nordback Madsena, geas ohppen hui ollu. Son lei mu oahpaheaddji sihke 6. luohkás Rájá skuvllas ja maŋŋil nuoraidskuvllas , maid vácciimet Kárášjoga márkanis. ¶
7. luohkás mis lei Inez Boon oahpaheaddjin. Son lei čeahpes oahpaheaddji. In dalle diehtán man dehálaš rolla sus lei sámegiel álgooahpahusa álggaheamis ((Geahča Inez Boona iežas muitalusa , Sámi skuvlahistorjjá 1. girjjis.)) Deiven su fas studeredettiin Oslos, dalle son barggai Universitehtalágádusas. Obbalohkái ledje mis čeahpes ja allaoahppan oahpaheaddjit nuoraidskuvllas. Daid gaskkas lei Inger Sophie Bolstad, gii lei báhpa eamit. Su isit Jo Bolstad lei erenoamážit nuoraid báhppa, son huksii nuoraide hui buori ja positiiva loaktinbirrasa. Ee. ráhkadii minguin teahterbihtá man čájeheimmet álbmotallaskuvllas, gosa ollu olbmot ledje boahtán geahččat. Mu váhnemat maid leigga geahččamin ja áhkku, vaikko lei leastadiálaš, iige riekta liikon teáhterii. Liikká manai bures gitta dassážii go muhtin nuorra iđistii lávddi ala neavttašit Jesusa, de gal áhkku njuikii beaŋkkas ja jávkkihii olggos, iige boahtán šat sisa. ¶
Vuosttaš jagit mánáidskuvllas manne oahppat dárogiela. Rahčen ollu dáinna, ja in oahppan nu ollu eará fágain. Dávjá bohten ruoktot heajumus árvosániiguin; matematihkas, historjjás, luonddufágas jna. Easka go 5.–6. luohkáin ledjen oahppan oalle bures dárogiela, de buorránišgohte árvosánit. Munnje lei maid ávkin go 8. luohkás ožžon buori skuvllaoappá, gii bođii Kongsbergas. Su áhčči bođii kapteaidnan Porsangmoenii ja go oahpaheaddjit maid hálle máttasuopmana, de mun ohppen sin áddestaladettiin máttanorgga suopmana hállat. Go gergen nuoraidskuvllas, de ožžon buot buoremus árvosáni dárogielas; «Sg» . Birgejin vel buorebut go máŋga eará, geat ledje dárolaččat! Lei somá fuobmát ahte in lean duššás rahčan. ¶
Go mun válljejin teoriijalinjá 8. luohkás ja buot mu skuvllaoappát ja -vieljat válljejedje praktihkalaš linjá, de šadden hui okto leat internáhtas. Mu ođđa luohkkálaččat eai orron internáhtas, muhto priváhta ásodagain márkanis. Sii bohte eará guovlluin nugo Guovdageainnus ja Porsáŋggus. Nuoraidskuvlla internáhta eallin ii lean nu váigat, ledjen hárjánan dasa ja ieš maid rávásmuvvan. Áidna mii ii lean nu buorre lei go galggaimet nu árrat sisa eahkediid, diibmu ovccis ja go ledje ollu bihtát, de in báljo geargan šat iehčan luohkálaččaiguin ovttastallat. Mu áhčči háliidii ahte galgen loaktit skuvllas ja bivddii mu ovddas lobi leat guhkit olgun go earát internáhtas nu ahte bessen doallat oktavuođa mu luohkkálaččaiguin. Lei hui erenoámaš dáhpáhus go rektor juolludii munnje dan lobi. Dovden stuorra luohttámuša alccesan ja lohpidin áhččái ahte in áiggo rihkkut makkárge njuolggadusaid! Diet lei munnje vuosttaš oahppu das mo mánnái váikkuha go oažžu luohttámuša ja ovddasvástádusa, su iešluohttámuš nanusmuvvá. Internáhta dálueamidii lei bahča dohkkehit ahte munnje juolluduvvui sierra ortnet, vikkai árvvohuššat muinna, muhto in beroštan, áhčči ja rektor leigga mearridan! Dáhpáhusa in vajálduhte goassege ja leage báidnán mu pedagogalaš jurddašeami ja beroštumi gitta dássážii. ¶
Nuoraidskuvllas lei eaktudáhtolaš 10. jahki, man mun vázzen. Bessen dalle oahppat duiskkagiela, ja Einar Gullichsen lei oahpaheaddjin. Son lei dat gii eanemusat mu movttidahtii ohcat oahpaheaddjiskuvlii. ¶
Kárášjogas lei dan áiggi garra digaštallan ja nággu oahpahusgiela hárrái. Máŋggas oaivvildedje ahte sámegielas ii lean boahtteáigi ja muhtin sámegiel váhnemat dárustišgohte mánáidasaset. Áhččán ja eadnán sámásteigga ruovttus minguin, muhto dattetge eaba háliidan ahte mis galggai leat sámegiella skuvllas. Sudnuide ledje jáhkihan ahte mánát eai dalle oahpašii dárogiela, eaige birgešii stuoraservodagas. Áhčči lei okta dain gii searvvai vuolláičállit cealkámuša vuostálastin dihtii Sámelávdegotti árvalusa. Son lei doaimmalaš Bargiidbellodaga miellahttu ja bellodaga propagánda ja vuđolaš jáhkku lei ahte ođđa áigái ovdánahttin dáhpáhuvai dušše fal dárogiela bokte. Mu vánhen-guoktái ferte dát leat leamašan dileamma, go ruovttus čuovuiga min sámegielovdáneami dárkilit ja rávviiga min hállat sámegiela riekta ja čielgasit. Manne máŋgalot jagi ovdalgo soai álggiiga oaidnit ahte sámi gielas ja kulturárbbis lea sierra sadji, ii dušše priváhta dásis, muhto maiddái almmolašvuođas, riektevuogádagas ja skuvlavuogádagas. ¶
Vaikko min áhčči lei leastadiálaš sárdnealmmái, de lei son maid sosialista ja min ruovttus lei lohpi sihke juoigat, lávlut sálmmaid ja lávlagiid nugo Internašunála. Áhčči lei luohtečeahppi ja ráhkadii luđiid midjiide mánáide, vaikko leastadiálaččat ja girku gilde juoigama ja atne dan suddun. Min eadni fas lávii dánsestallat ja oahpaimet dánsut suinna gievkkanláhttis. Ii datge lean dábálaš dalá ruovttuin. ¶
Ruoktu ii lean dušše oainnuid dáfus máŋggabealat, go dohko čoahkkanedje ja doppe deaivvadedje máŋggalágan olbmot. Mii leimmet smávvadálolaččat ja lassin dálu omiide ledje mis alddámet bohccot, geahččobohccot. Min ruovttus joreštedje buotlágán olbmot, riggát ja geafit, badjeolbmot ja dálonat, fuolkkit ja vierrásat, báikki- ja vierrobáikkiid olbmot, oarjjabealsámeverddet mat bohte Guovdageainnus, sárdnealbmát, báhpat, politihkkárat, turisttat ja eará mátkkošteaddjit. ¶
Maŋŋil lean oaidnán min mánnávuođa rabas ruovttubirrasa stuorra riggodahkan. Mu vánhemiid olmmošoainnu báinnii dieđusge sudno risttalašvuohta mii lei eanet ráhkislaš go dubmejeaddji, ja soaitá ahte sudno olmmošlaš rabasvuohta nannejuvvui go soađiáiggi šattaiga báhtarit Ruŧŧii. Rabasvuohta earáide ii njeaidán sudno gullevašvuođa Sápmái, leigga nannosat sámevuođaineaskka. Áhčči-guovttos dáguheigga ahte buot olbmuin lea seammá árvu ja lean dán rávvaga bisuhan váimmustan. Ollesolmmožin lean giitevaš go mu ruoktobiras lea munnje hábmen olmmošoainnu mii ovttastahttá buot olbmuid ja lea leamašan ávkkálaš sihke persovnnalaččat ja virggálaččat diehtit ahte ii olmmoš dárbbaš leat jogo–dahje, sáhttá leat sihke–ja máŋgga dáfus eallimis ja liikká leat oadjebas iežainis. ¶
Máŋggat jagit golle, vánhen-guovttos leigga juo hárjánan ahte sámegiella galggai gullot skuvllas maid ja leigga midjiide mánáide stuorra doarjjan dákko bokte. Min bearaš lei bisuhan sámegoarggu, eaba lean miehtan lonuhit Baltto nama muhtin dáža namman nugo omd. váldit namman min báikki nama mii lei virggálaččat Randberg. (Sámenamma gal lei Fárpenjárga.) Ollugat Kárášjogas lonuhedje goargguid eanalága mielde, mii lei fámus 1902' rájes. ¶
Ođđa hástalus oaivillonohallama dáfus čuožžilii Álttá-Guovdageainnu eanu dulvadeami oktavuođas. Eanaš boarrásat olbmot balle dáža eiseválddiin, sii balle soađis, ráfehisvuođas man ieža ledje vásihan. Muhtimat mis mánáin serve miellačájehemiide Álttá dulvadeami vuostá. Mu váhnen-guovttos rávviiga min; «allet juo viša dohko mannat soahtat» . Sudno mielas lei issoras jus sudno mánát šadde politiijaid gieđaid gaskii. Muhto in sáhttán jeagadit, mu oamedovdu bággii mu vuostálastit, jurddašallat sámi boahtte áiggi birra. Vaikko eaba liikon dasa, de lihkká sáddiiga earáid mielde bivuid, nuvttohiid, gálssohiid ja beaskka, vai birget miellačájeheaddjin dálvebuollašis. ¶
Dát muitalusat čájehit man váttis válljejumiid sámit fertejedje ja fertejit ain dahkat. Nuppi bealde háliidedje várjalit ja fievrridit viidáseappot iežaset gielalaš ja kultuvrralaš árbbi, muhto nuppi dáfus sáhtte eahpidit ja ballat vuostehágu boktaleames sámi vuostá nu ahte šadde dorvvuhisvuođa gillát. ¶
Nuorravuođa rájes háliidin oažžut alit oahpu, muhto ii lean nu álki dan áiggi. Mu váhnemat eaba nagodan doallat mánáid gymnásii ja dalle ii ožžon stipeandda iige loana dan dássái. Áidna vejolašvuohta ruhtadit oahpu lei 4-jagáš oahpaheaddjiskuvla masa mun ohcen. 18-jahkásažžan bessen álgit Romssa oahpaheaddjiskuvlii 1966:s. Mis ii lean sámegiella fágan, ii oba leange sámegieloahpahus Romssa oahpaheaddjiskuvllas. Muhto mus lei Nils Jernsletten dárogieloahpaheaddjin, mii lei munnje hui somá. ((Nils Jernsletten (Juho-Niillas) šattai maŋŋil professor sámegielas Romssa universitehtas.)) Muittán ahte son bivddii mu čállit stiilla: (Mo vásihat leat sápmelažžan?) Mus lei dalle hui eaŋkalis jurddašeapmi: Ii leat váttis leat sápmelaš, go ii leat váttis leat olmmošge. Lea du iežat duohken, jus don leat ieš smáđáhkes olmmoš, de earát leat smáđáhkkásat du vuostá maid. Dakkár -jurdda. Niillas kommenterii ahte livččii buorre jus veaháš čiekŋaleappot jurddašivččet dien áššis. Gal mun maŋŋil vásihin ahte ii mu iehčan iige eará sápmelaččaid eallin lean nu geahpas. ¶
Romssas studeredettiin áibbašišgohten ruoktot, váillahin sámegiela ja luođi ja áhku lahkavuođa. Lávejin juoigat lágamuččaidan iehčan lusa, nu ahte sii devde mu unna lanjaža, dalle ledjen lihkolaš. Romssas ii lean dalle fávdnát stuorra sámi biras, ii gávdnon omd. sámiid searvi. Sámi birrasa gávnnaimet Sámi Radios, beasaimet muosáhit ruoktodovddu Kathrine Johnsena kántuvrras. ¶
Dál dieđán ahte ollugat ledje sámit, muhto hárvvibut dovddastedje dan dalle. Mu luohkás ledje sullii 20 studeantta ja mu dieđu mielde dušše njeallje sápmelačča. Muhto go mis lei 25-jagi ávvudeapmi 1995:s, de ledje bealli luohkás veaddján sápmelažžan! ¶
Mu vuosttaš oahpaheaddjibargu lei Skuvvanvári skuvllas Porsáŋggus, skuvlajagi 1970/71. Doppe lei Sverre Hatle álggahan sámegiel álgooahpahusa. (( Geahča Sverre Hatle muitalusa Skuvvanvári skuvllas girjjis Sámi skuvlahistorjá 1.)) Dan jagi go mun bargen doppe, de lei sus virgelohpi čállit oahppogirjjiid ja oahppoplána sámegiel oahpahussii. Bargen ovttas guvttiin oahpaheaddjiin, nubbi sámegielat ja nubbi dárogielat. Eanaš mánát máhtte sámegiela hállat ja sii geat eai hállan, áddejedje. ¶
Mus ledje unnimus mánát, 1.–3. luohkkálaččat. Oahppogirjjit eai gávdnon vel oppanassiige, geavaheimmet flanellográfa ja luovos bustávaid. ((Flanellográfa lei filtatávval masa sáhttii čatnat čuhppon flaneallahámuid.)) Juohke eahket fertiimet ráhkadit sániid nuppi beaivvi oahpaheapmái. ¶
In lean iešge vel oahppan čállit sámegiela. Dan dahken easka 1979–80, go válden sámegiela vuođđofága Álttás, maid Romssa universitehta ovddasvástidii. Oahpaheaddji-guovttos Håkon Henriksen ja Odd Mathis Hætta oahpaheigga dárogillii, mii min mielas lei unohas ja eahpelunddolaš. Vikkaimet rievdadit dábi, muhto eat lihkostuvvan go ággan lei ahte min joavkkus ledje moadde dárogiel studeantta, ja danin fertii oahpaheapmi leat dárogillii! Munnje lei stuorra illun beassat lohkat sámegiela, váikko juste dan áiggi rievdaduvvui čállinvuohki. Ii lean čielggas galggaimet go oahppat boares vai ođđa čállinvuogi. Ja ii lean vel oktage girji čállon ođđa čállinvuogi mielde. ¶
70-logus barggai Asta Balto vuođđoskuvlaoahpaheaddjin Álttás. Dás ávvuda Norgga našunalbeaivvi ovttas ohppiidisguin, miessemánu 17.b. 1974. ¶
(Gova luoikan Asta Balto) ¶
1980-logu álggus bargen moadde jagi oahpaheaddjin Álttá allaskuvlla sámi ossodagas. Doppe ledje sámegieloahpaheaddjin Veikko Holmberg, Odd Mathis Hætta, Liv Østmo ja Máret Sárá. Moai Márehiin oahpaheimme sámi fáttáid, nugo kultuvrra, čearddalašvuođa, unnitlogupolitihka, metodihka ja didaktihka. Munnos lei maiddái ovddasvástádus studeanttaid skuvlahárjehallamii ja oktavuođa doallat hárjehallanskuvllaiguin. Sámi ossodat lei nana reaidu nannet sámi studeanttaid dihtomielalašvuođa, iešluohttámuša ja sámevuođa árvvu. ¶
Lohken sosialpedagogihka Oslo universitehtas gos eanaš oahpaheaddjit eai dovdda eaige dieđe sámi áššiin báljo maidege. Jus doppe ii livčče leamaš Anton Hoëm professorin, de mu 4 jagi studerenáigodat Oslos livčče šaddan oalle láittasin. Su kántuvrii čákŋalit šattai munnje dego boahtit «sámi ruoktot» . Maŋimus jagi manai Anton virgelohpái USA:i, ja su sadjái ožžon bagadeaddjin Asle Høgmo, gii ieš gullá mearrasámi birrasii. Lean goappašiidda giitevaš nana doarjaga ja láidesteami ovddas ja go manai dan mađe bures mu dutkosiin. ¶
Miessemánu 1. beaivvi 1984 ledje Oslo miellačájáhusas sámi gáibádusat; ”Dohkket sámi vuoigatvuođaid” ja "Sámegiella Oslo-skuvlii" . Asta studerii dalle Oslos ja dán govas son lea ovttas guimmiinis, Magne Ove Varsiin. ¶
(Govva: Klassekampen) ¶
Váldofágabargu lei lossat, muhto seammás maid attii munnje ollu go bessen ságastit ja gažadit olbmuid Kárášjogas, áinnas daid boarraseabbuid, mánáid bajásgeassima birra. Sii ledje nu giitevaččat go besse muitalit juogadit dan maid dihte. Muhtimat lohke: «Viimmat bođii min iežamet olmmoš gii háliida čállit ja áimmahuššat min dieđuid dán birra.» Munnje dát muitalii ollu sámi árvvašvuoda ja juogadeami birra – olbmot háliidit fievrridit iežaset vásáhusaid ja árbemáhtu viidáseappot ođđa buolvvaide. ¶
Iežas váldofágabarggu vuođul lea Asta Balto almmuhan dán girjji. Dat lea boahtán sihke sámegillii ja dárogillii ja lea geavahuvvon oahppogirjin sihke Sámi allaskuvllas ja eará oahpahusásahusain. ¶
1989 lei Sámi oahpahusráđi direktora Edel Hætta Eriksen ollen ealáhahkii. ((Geahča Edel Hætta Eriksena muitalusa , Sámi skuvlahistorjá 1.)) Olbmot ávžžuhedje mu ohcat dán virgái ja go ohcen de gohččojuvvojin jearahallamii. Jearahallit čujuhedje ee. njuolggadusaide mat dalle ledje fámus, mat geatnegahtte alla ámmátvirgehasaid čállit vuollái lojalitehtacealkámuša. Lei vehá hearvái mu mielas go jerre maid dagašin jus moai bargoaddiin departemeanttain šadde guovtte oaivilii nu ahte šattašii lojalitehtakonflikta. Mun vástidin hui vuoiggalaččat ahte lean dainna áigumušain ohcan ahte háliidan hukset sámi oahppovuogádaga, ja jus departemeanta hehtte mu das, de dalle gal guođán virggi! Mu lojalitehta lei sámi servodagas. Ii lean oktage departemeantaáirras dan jearahallamis, ja in dieđe šattai go muhtin departemeanttas oba gullatge maid vástidin. Lojalitehtagáibádus ámmátvirgehasaide gessui ruovttoluotta dieid áiggiid, in ge dárbbašan goassege čállit vuollái báhpára. ¶
Ledje stuora hástalusat oahpahusráđi barggus ja lei somá bargagoahtit Edela buori bargovuođu ala. Vuosttaš lei oažžut eiseválddiid áddet man stuorra dárbbut sámeoahpposuorggis ledje. Bijaimet ollu searaid dasa ahte hutkat mo galgat áddehahtti láhkái oažžut ovdan mo oahppi-, oahpaheaddji- ja oahpponeavvodilli duođaid lei. Juohke jagi ráhkadeimmet statistihka ja gráfalaš govaid mat čájehedje ohppiid loguid, man ollugat ohppe sámegiela vuosttaš- ja nubbegiellan. ¶
Dieđut maid čohkkiimet skuvllain, čájehedje ahte sakka lassánedje oahppit, geain lei sámegiella nubbingiellan. Seammás dieđihedje sihke skuvllat, oahppit ja váhnemat ahte nubbingieloahpahusas eai lean buorit bohtosat. Eai lean doarvái oahppogirjjit, oahpaheddjiin váillui dávjá fágalaš ja/dahje pedagogalaš oahppu. Lei oppanassiige unnán máhttu, maiddái oahppan oahpaheddjiid gaskkas, dan birra mo nubbingiela galgá oahpahit nu ahte oahppit šaddet aktiiva giellageavaheaddjin. Munnje šattai váimmuáššin bargat buoridit gielladili dain mánáin ja nuorain, geat ledje massán eatnigielaset ja háliidedje váldit dan ruovttoluotta. ¶
Oidnen ahte nubbingieloahpahussii ii gávdnon Norggas dat máhttu maid dárbbašeimmet. Fertiimet ohcat mii eará buohtastahtti guovlluin dáhpáhuvai. Ja go bovdejuvvojin searvat riikkaidgaskasaš unnitlogugiela konferánsii 1991:s, de fuobmájin ávkkástallagoahtit olgoriikkalaš oktavuođaid. Konferánsa lei Europa regionála minoritehta gielaid birra ja lágiduvvui Walesas. Maŋŋá leat ollu sámi delegašuvnnat joreštan Walesas ja mun bidjen álggu dasa go ásahin oktavuođa singuin. Fuomášin ahte eurohpalaš unnitloguálbmogiid gaskkas leat ollugat oahpaheame unnitlogugiela nubbingiellan. Walesas ledje guhká bargan dainna, ja sis ledje buorit bohtosat. Sii deattuhedje kommunikatiiva perspektiivva, grammatihkkaoahppu ii lean deháleamos. Min sámegieloahpahusa lei guhká domineren formálalaš giellaoahpahus. Gallestalaimet Trinity College, mas nubbegieloahpahus lei sierra fágan oahpaheaddjioahpus ja sáhtii maid dan lohkat sierra fágan doavttergráda rádjái. ¶
Asta Balto lei vuosttaš sámi skuvlaáirras gii oahppalattai Walesa ja dan maŋŋá leat máŋga oahpaheaddji ja studeantta Sámis fitnan doppe. Dán govas lea Sámi allaskuvlla nubbingielpedagogihkakursa fitnamin giellaguovddážis Walesas 1993. ¶
(Govva: Svein Lund) ¶
Go bohten ruoktot, de mearridin lágidit stuora konferánssa nubbingieloahpu birra ja deattuhit kommunikatiiva aspeavtta giellaoahpaheamis. Váldoáššin šattai sámegiela ealáskahttin. Lei vuosttaš gearddi ahte nubbingieloahppu čalmmustahttojuvvo Sámis. ¶
Nubbi ceahkki giellabarggus lei nubbingielpedagogihkkakursa, man Sámi oahpahusráđđi lágidii ovttas Sámi allaskuvllain 1992/93. Bovdiimet oahpaheddjiid Walesas oahpahit dán kurssas, ja studeanttat fas manne dohko oahppomátkái. Dát kursa lei geahččaleapmi, ii addán oahppočuoggáid, muhto lei hui mávssolaš juohkit ođđa jurdagiid skuvllaide ja hukset maiddái vuođu dasa ahte Sámi allaskuvla guovtti jagi maŋŋil álggahii bistevaš oahppofálaldaga guovttegielatvuođapedagogihkas ja dat dagahii maid ahte allaskuvlla dábálašoahpaheaddjiohppui guovttegielatvuođa fáddán. ¶
Walesa vásihusat čájehedje ahte skuvla okto ii nagot ealáskahttit giela, ferte geahččat oppalaččat servodaga dili. Dehálaš gaskaoamit leat giellaguovddážat, giellabeasit ja maiddái media. Buot dáid ovdanbukte min guosselogaldallit 1991' konferánssas. Heiveheimmet Walesa sámi diliide, ee. deattuheimmet ahte ii galgan leat dušše buhtes giellafálaldat, muhto sihke giella- ja kulturguovddážat. Eai lean dušše fal skuvlabirrasat mat čatne oktavuođaid Walesain, maiddái eará ásahusat, nugo Sámeradio beasai oahpásmuvvat sin mediaásahusaiguin. ¶
Mun bidjen johtui prošeavtta čállit girjji guovttegielat nubbinegieloahpahusa birra, Duostta hupmat / Våg å snakke , mas vásihusat sihke Walesas ja Sámis bohte ovdan. Lei vuosttaš háve dákkár girji lei olámuttos buohkaide. Oahpahusrá'đi ráhkadahtii maiddái videofilmma Čoavdda guovtti máilbmái , man ulbmilin lei movttiidahttit erenoamážit váhnemiid válljet sámegiela hállat mánáidasaset ja válljet sámegieloahpu skuvllas. ¶
Go almmuhišgođiimet ođđa jurdagiid nubbingieloahpahusa birra, de cuiggodedje min go eat lean jurddašan kveanaid dili birra. Muhtin kveanagieloahpaheaddji gii oassálasttii min konferánssas, čilgii ahte dát ođđa oahpahusvuogit ledje seamma ávkkálaččat sidjiide. Oinniimet ahte sámi ja kveana birrasis ledje seammá beroštumit, mii váikkuhii dasa ahte Sámi allaskuvla muhtin jagiid lágidii guovttegielatvuođapedagogihkkaoahpahusa ovttas Finnmárkku allaskuvlla suomagielossodagain. Studeanttaid gaskkas ledje sihke sámegiel- ja suomagieloahpaheaddjit ja earát geat beroštedje sámegiel- ja/dahje suomagieloahpahusa buoridit. ¶
Nubbi stuora hástalus mainna bargen lei buoridit oahpponeavvodili. Lei dovddus ášši ahte oahpponeavvováili lei stuoris ja ahte skuvllat gillájedje dáinna, muhto lei váttis oažžut departemeantta áddet dan. Suokkardallagođiimet olles oahpponeavvohivvodaga ollislaččat ja gávnnaheimmet man ollu dahje man unnán oahpponeavvut gávdnojedje davvi-, julev- ja lullisámegillii iešguđetge fága ja luohká várás. ¶
Mihttomearrin lei ahte juohke fágas ja luohkás galggai leat unnimusat okta olles oahppodagus: oahppigirji, bargogirji ja oahpaheaddjigirji. Kártenbargu čájehii man heajos dilli lei, go mii gráfalaččat nákciimet duođaštit ahte eanaš fágain eat juksan unnimus mihttomearige. Baicce lei nu ahte máŋgga fágas ii gávdnon oktage dohkkehuvvon oahppogirji. Norgga skuvllain ja dárogiel oahpahusas ledje buot fágain eai fal dušše oahppodahkosat, muhto munni válljet iešguđetlágan oahppodahkosiid gaskkas, ja válljet maid lassegirjjiid, diehto- ja giehtagirjjiid. Dat vuohki oainnusin dahkat dili buvttii bohtosiid, departemeanttas álge áddegoahtit man sakka oahpponeavvováili hehttii sámeskuvlla. ¶
Ruhtadeapmi oahpponeavvuid ráhkadeami várás lei nu unnán ahte dakkár ruhtavániin mii dalle lei, livččii mannan unnimusat 50 jagi ovdal go buot fágain livččiimet juksan vuolimus mihttomeari. Muhto ruhtaváili ii lean áidna čuolbma. Dárbbašeimmet maiddái oahpponeavvočálliid, ja dábálaččat leat seamma olbmot, geat čállet oahpponeavvuid maiddái oahpaheaddjit. Ja go lei stuora oahpaheaddjiváili, de lea lunddolaš ahte skuvllain dovde ahte oahpponeavvobargu suoládii sis oahpaheddjiid. Oahpaheddjiin lei stuora bargonoađđi ja oahpponeavvoráhkadeapmái gáibiduvvui lassi ja sierra máhttu. Lágideimmet oahpponeavvoráhkadankurssaid, masa oaččuimet veahki Nasjonalt læremiddelsenteris (Našuvnnalaš oahpponeavvoguovddážis) ja sámi lágádusain. ¶
1991:s ražasteimmet alcceseamet departemeanttas ruhtabinná čielggadit oahpponeavvodili ja oahpponeavvoguovddáža ásaheami. Mu jurdda lei ahte jus galgá oidnosii buktit oahpponeavvodili, de ferte sirret dan oahpahusráđi dábálaš doaimmas. Berrejit leat vissis bargit geat barge dušše dainna, ja berre maid gávdnot čájáhuslatnja gos buohkat sáhttet oaidnit makkár oahpponeavvut gávdnojit. Departemeanta nammadii lávdegotti, man mun jođihin. Ledje mielde mu bargoskihpár Kristine Nystad ja sihke fylkka ja departemeantta olbmot. Kártiimet oahpponeavvodili Sámis ja buohtastahtiimet dan sullasaš guovlluiguin, giela sturrodaga dáfus. Mii galledeimmet Fearsulluid ja Ruonáeatnama ja gávnnaheimmet ahte doppe ledje buorit ovdamearkkat midjiide, mat ledje ávkkálaccat. Ee. ledje doppe sierra oahpponeavvoguovddážat. ¶
Álggu rájes, 1976:s, lei Sámi oahpahusráđđi leamaš Oahpahusdepartemeantta ráđđeaddi orgána. Ja vaikko ollu lei rievdan sámepolitihkas dán áigodagas, de sámi oahpahussektora organiserenmálle ii lean rievdan. ¶
1991:s buvttii departemeanttaidgaskasaš bargojoavku árvvoštallama barggu ja válddi sirdima hárrái Sámediggái ja celkkii Sámi oahpahusráđi birra ná: «Bargojoavku jáhkká ahte sáhttá leat lunddolaš ahte vel vuordá veahá ovdalgo sirdá guovddáš eiseválddiid hálddašanválddi Sámediggái das mii guoská Sámi oahpahusráđi doibmii. Muhto álgun sáhtášii dál juo sirdit hálddašanválddi nammadit Sámi oahpahusráđi Sámediggái.» ¶
1993:s ásahii Sámediggi lávdegotti mii guorahalai mo sámi oahpposuorggi hálddahusa sáhtášii organiseret. Mun jođihin dán lávdegotti ja muđui ledje mielde Randi Nordback Madsen, Oahpahusdepartemeanttas, Mikkel Nils Sara, Sámi allaskuvllas, Jon Meløy, Sámi joatkkaskuvllas ja boazodoalloskuvllas ja Ella Holm Bull, Sámedikki ovddas. Min čielggadusa namma lei (Čielggadus lei dušše fal dárogillii.) Lávdegoddi árvalii 6 vejolaš organiserenmálle, ja doarjjui ieš dan málle mii attii eanemus fámu Sámediggái. Earret eará evttoheimmet ahte Sámedikkis galggai leat fápmu mearridit sámi skuvlla sisdoalu nu ahte ieš galggai beassat mearridit oahppoplánaid sisdoalu. ¶
Muhtun oasit min evttohusas čađahuvvojedje, muhto Sámediggi ii ožžon nu ollu fámu go leimmet vuordán. Evttoheimmet bidjat oahpahusráđi Sámedikki vuollái. Nu šattai, muhto go Sámediggi beasai hálddašišgoahtit sámi oahpahusa, de heaittihuvvui maiddái olles ráđđi. Sámi oahpahusráđđi jávkkai Sámedikki organisašuvdnarievdadanprosessii, ja dalle jávkkai maiddái politihkalaš válljejuvvon fágabiras mii lei leamašan hui oinnolaš sámi servodagas. Bázii dušše hálddahus; Sámedikki oahpahusossodat, ja dan bajábealde lea Sámediggeráđđi, man lahtuin ii lean erenoamáš gealbbolašvuohta ja beroštupmi skuvlaáššiin. Ráđis čohkkájedje 5 politihkalaš ovddasteaddji, geat galge fuolahit ollislaččat ja visot sámepolitihka. ¶
Dalle go bargagohten SOR:s, de lei aiddo boahtán vuođđoskuvlla minsttarplána M 87, mas čuvvo sámi fágaplánat. Eat bargan oahppoplánabargguiguin, baicce lei váldoášši háhkat ja ráhkadit strategijaid sámegiel oahpponeavvobarggu várás. Muhto eat beassan guhká rafis bargat go oahpahusministtar Gudmund Hernes álggahii ođastusaid. Vuosttaš lei vuođđoskuvlla, joatkkaoahpahusa ja rávesolbmuidoahpahusa oktasaš oppalaš oahppoplána. Lágiduvvojedje álggahankonferánssat juohke fylkkas, ja mun ovddastin sámi beroštumiid konferánssas Čáhcesullos 1991:s. Doppe ovdanbukten dárbbu ja maiddái Norgga geatnegasvuođa váldit sámi perspektiivva duođas oahppoplána barggus. Muhto dat mii bođii oppalaš oassái lei viehka láivi, ii dohkálaš oppanassiige. ¶
Joatkkaskuvlaođastus bođii 1994, muhto Sámi oahpahusráđis ledje unnán bargonávccat bargat dainna, sáddiimet ovtta prinsihppacealkámuša. Mii fertiimet vuoruhit vuođđoskuvlla. Ja mis lei dušše okta konsuleanta, gii barggai joatkkaskuvlla áššiiguin. Min ráđis ledje maiddái eanaš vuođđoskuvlla berošteaddjit. ¶
Heiten oahpahusráđis 1993' loahpas, muhto jotken oahppoplánabargguid muhtin muddui 1994:s go departemeanta lei nammadan mu oahppoplánabarggu referánsajovkui. Departemeantta jurdda lei ahte galggai leat dušše okta oahppoplána buohkaide, ja de galge moadde sámi fáttá heivehuvvot našuvnnalaš oahppoplánii. Girko-, oahpahus- ja dutkandepartemeanta čálii reivves 14.01.1994 ahte departemeanta lea ovddidan «jurdaga ahte ođđa minsttarplána galgá leat našuvnnalaš plána mii fátmmasta buot oahpahusa mii galgá addot riikka vuođđoskuvlaohppiide, maiddái sámi guovddášguovlluin.» Ágga lasihit sámi fáttáid lei ahte «lea dehálaš ahte buot norgga skuvlla oahppit ožžot buoret ja vuđolat dieđuid sámi kultuvrra ja historjjá birra.» Dat mearkkašii ahte departemeanta geavahii dáža ohppiid dárbbu oahppat sámiid birra ággan sierra sámi oahpoplánaid ráhkadeami vuostá! Dan mii eat sáhttán dohkkehit. Mii leimmet áiddo moadde jagi ovdal ožžon sámi fágaplánaid muhtin fágain, danin eat sáhttán mange láhkái dohkkehit ahte sámi sisdoallu sámi skuvllain galggai hedjonit dál go sámi riektedilli ii leat leamaš ná nanus goassege ovdal. ¶
SOR vástidii juo 04.02.1994: «Sámi oahpahusráđđi ii leat ovtta oaivilis dainna ahte galgá leat oktasaš našuvnnalaš plána. Ferte ráhkaduvvot sierra plána guovlluide maid Sámelága giellanjuolgadusat fátmmastit. Das ferte buot fágaid fágaplánaid lassin maiddái leat oppalaš oassi.» Golbma beaivvi dan maŋŋil lei oahppoplánabarggu referánsajoavkkus čoahkkin. Čoahkkinreferáhtas boahtá čielgasit ovdan ahte in lean ovtta oaivilis departemeanttain: «Asta Balto ii searvan refererejuvvon kommentáraide, mat gullet bajilčállagii «Sámegiella, kultuvrra ja sámi oahppit» , nubbin maŋimuš čuoggái. Dárbbašuvvojit sierra sámi plánat. Son jugii ođđa notáhta mas dárkileappot čilgii iežas ovddit ávžžuhusa referánsajovkui.» Notáhtas čilgejin vuđolaččat sámiid skuvladili, min kollektiiva vuoigatvuođaid ja manne dárbbašuvvojit sihke sierra sámi oahppoplána ja sámi fáttát našuvnnalaš oahppoplánain. ¶
Čoahkkima maŋŋil sáddejin reivve joavkojođiheaddjái, mas čilgejin maid oaivvildin sierra sámi oahppoplánadahkosiin: «Vuosttaš oasis addojit dakkár signálat ahte sámi sisdoallu sámi ohppiid várás lea báikkálaš fáttát. Gal lea buorre ahte beassá heivehit báikkálaččat, muhto dat ii sáhte buhtadit vejolašvuođa hábmet oktasas sámi skuvlla. Áiggun muittuhit din ahte sámiin leat oktasaš vuoigatvuođat ovddidit skuvlla sámi servodaga vuođul, dát lea áibbas eará go báikkálaš deattuheamit ja čiekŋudeapmi sámi gielas ja kultuvrras. Lea baicce sáhka sámi plánadahkosis, mas lea sámegiella ja sámi kultuvra vuođđun. Dat mearkkašivččii oktasaš sámi máhtto-, kultuvra- ja árvovuoddu Elgå rájes lulde Girkonjárgga rádjái davás, ja eandalit oktasašvuođa mii maiddái manná riikkarájiid rastá Ruŧŧii, Supmii ja Ruššii.» ¶
Departemeanttas eai vel oro ádden dan, go 24.02.1994 čálii ekspedišuvdnahoavda Hanna Marit Jahr: «Čujuhan maiddái čoahkkimii SOR:in Oslos 30.11.1993, mas čielgasit daddjojuvvui juohkehačča bealis ahte sámi oahppit galge sihkkarastojuvvot seamma máhttovuođu go buot eará oahppit vuođđoskuvllas. Dát lea maiddái ILO-konvenšuvnna 2. artihkkala mielde, mii cealká: «Sihkkarastit dáid álbmogiid lahtuide seamma dási vuoigatvuođaid ja vejolašvuođaid go maid guđege riikka lágat ja ásahusat addet seamma riikka eará veagadatjoavkkuide.» Dát sihkkarastojit oktasaš geatnegahtton oahppoávdnasiid bokte, mat leat buot oahppiid várás. Dat sihkkarastá maiddái sámi ohppiide seammaárvosaš gelbbolašvuođa maŋŋá vuođđoskuvlla.» ¶
Sis lei ain boaresáigásaš áddejupmi ahte ovttadássásašvuohta lei seammaláganvuohta, namalassii ahte buohkat galge gieđahallojuvvot seammaláganin; dážan. Dien dehálaš erohusa lei Sámelávdegoddi čilgen juo 1959:s ja erohusas lea čielga politihkalaš váikkuhus sámiide ja eará álgoálbmogiidda. Ođastusbargui oaččuhit sámi sisdoalu lei lossa ja garra bargu ja ministar Hernesa ii sáhte gal rábmot beroštan sámi áššiin. Fertiimet issorasat doapmat mobiliseret Sámedikki njunuš politihkkáriid gádjut ođastusa sámi oasi. Proseassa loahpageahčen lei Hanna Marit Jahr mieđihišgoahtán sámi gáibádusaide ja sierra sámi oahppoplánii ja sámi fáttát našuvnnalaš plánii šadde boađusin. Nu guhká go mun bargen Sámi oahpahusráđis de mis ii lean mihkkege njuolga geainnuid Hernesii ja son ii goassege jearran mis makkarge ráđi, ii goassege. Son ii oahppaladdan oahpahusráđi, iige muđuige sámi guovlluid mu áiggis, vaikko máŋgii bovdiimet su. ¶
Direktora virggis gártá oahpásmuvvat iešguđet sámi dillái, ja mu álggii vuorjat dat go oidnen man áitojuvvon mátta- ja julevsámi gielat leat. Illá gávdnojedje mánát, geat hálle sámegiela vuosttaš giellan ja dutkit lohket dien leat mearkan giellajápmui. Jus mánát eai oahpa, gii de fievrrida giela boahtte buolvvaide? Sis lei heajut oahpaheaddji- ja oahpponeavvodilli go davvisámi guovllus. ¶
Oahpahusráđi julevsámi áirras lei Anne Kalstad Mikkelsen, gii maiddái lei okta vánhemiin, geat álggahedje julevsámegiel mánáidgárddi Divtasvudnii. Sii nagodedje oažžut mánáid sámástit dan muddui ahte go álge vuođđoskuvlii de sis lei julevsámegiella vuosttaš giellan. Dat lei nu nana menestus ahte lei čalbmáičuohcci, ja váhnenjoavku oaččui maŋŋil Sámedikki giellabálkkašumi. Lei illudahtti go sii almmolaččat giittossártnis giite mu doarjaga ovddas. ¶
Máttasámi guovllu oahpahusráđiáirras lei Sig-Britt (Pia) Persson, guhte áŋgirušai oaččuhit máttasámegiel mánáidgárdefálaldaga Snåasii. Jurdda lei ásahit giellabeasi gos galggai leat sadji 12 lullisámi mánnái. Mis ledje stuorra vuordámušat ja illudeimmet go leimmet nagodan rekrutteret guokte máttasámi oahpaheaddjistudeantta Ruoŧa bealde ja go ledje dieđihuvvon doarvái mánát dohko. Go de galggaimet álgit čakčat, de geassádedje muhtin váhnemat, eat diehtán manne ja go báhce dušše guokte máná, de eat sáhttán bidjat johtui prošeavtta. Mii fertimmet heaittihit plána ja dainnalágiin máttasámegiella ii ožžon dan veahki maid nu sakka dárbbašii ja mii livččii seailluhan, ovddidan ja ráhkadan vuođu dálá giellabargui sin guovllus. Máŋgga jagi áŋgiruššan ja viggamušat manne duššai. ¶
Dál (2006) lean maid vehá mielde giellagáhttenbarggus máttasámi guovllus. Lean mielde giellamovttidahttinprošeavtta stivrenjoavkkus, man Sámediggi ásahii jagi 2001:s. Áigumuššan lea ealáskahttit mánáid buolvvas giela, man áhkut ja ádját hállet, muhto maid váhnemat eai šat máhte. ¶
Asta ja su nieida Áila Márge Varsi Balto deaivvadeaba álgoálbmogiin Hawaiias 1999 ¶
(Gova luoikan Asta Balto) ¶
Go álgen Sámi allaskuvlla oahpaheaddjin ođđajagemánus 1994, de lei mu vuosttaš bargu oahpahit máŋggakultuvrralaš pedagogihka, dahje nugo maŋŋil gohčoduvvui; máŋggakultuvrralaš áddejupmin. Ledjen ieš ráhkadan kursaplána ovttas Vigdis Stordahliin ja Liv Østmoin. ¶
Dan áiggi ledje ráhkadišgoahtán nu gohčoduvvon migrašuvdnapedagogihka ee. Oslos ja Bergenis. Go veardideimmet daid kurssaid gávnnaheimmet ahte lei dehálaš erohus: Sin kurssat ledje majoritehtaservodaga eavttuid vuođul, sii oidne máŋggakultuvrravuođa čuolbman, ii fal riggodahkan. Min vuolggasadji lei ahte min kulturmáhttu lea riggodat, muhto ferte geavahit dan mannat viidáseappot, eat galgan dušše iežamet gári birra jorrat. ¶
Ollu sámit jurddašit ahte mis lea nu nana kulturmáhttu ahte eat dárbbaš lohkat dan birra. Mu jurdda lea baicce leamaš ahte mii dárbbašit teoriija vuođđun áddet kultuvrra eará kultuvrraid deaivvadettiin. ¶
Máŋggakultuvrralaš pedagogihkka lei dalle áidna oahppu Sámi allaskuvllas mii lei dárogillii. Háliideimmet ahte dan kurssas galggai leat kulturdeaivvadeapmi, dasa galge beassat searvat sihke sámegielat sámit, dárogielat sámit ja dážat. Studeanttat eai lean dušše oahpaheaddjit, muhto bohte maiddái eará profešuvnnain, omd. journalisttat, sosiála- ja dearvvašvuođabargit, psykologat ja kulturbargit. ¶
Lea leamaš hui geasuheaddji fága, ja kurssaid lassin mat mis leat leamaš Guovdageainnus, de mii leat lágidan oahpu Snåasas, Divttasvuonas ja Čáhcesullos. Kulturáddejupmi lea šaddan vuođđooahpu oassin, nugo journalista- ja oahpaheaddjioahpus. Mii leat maiddái doallan lohkameahttun ollu oanehiskurssaid. Dárbu lea ollu stuorát go dat masa mis lea kapasitehta. ¶
Lean vásihan ahte dát kursa lea duođaid rievdadan studeanttaid jurddašanvuogi. Muittán ovtta studeantta gii logai: «Jus mun livččen dán oahppan dalle go ledjen 20 jagi, de mu eallin livččii leamaš earálágan.» ¶
Mu váldojurdda dáinna kurssain lea leamáš ahte háliidan hukset ráfi ja šalddiid olbmuid ja álbmogiid gaskii, ja ahte diehtu, áddejupmi ja gulahallan leat buorit gaskaoamit dasa. ¶
Dán áiggi go lean bargan Sámi allaskuvllas, de lean beassan searvat hui ollu beroštahtti bargguide. Riikkaidgaskasaš ovttasbargu lea okta dain. Mun in jáhke ahte allaskuvla livččii ahtanuššan dán dássái mas dál lea, jus eat livčče dikšon oktavuođaid eará álgoálbmogiiguin. Dát oktavuođat leat gievrudan ja movttiidahttán min rahčat alit oahpu ja dutkama ovddidit sámegillii. Singuin leat lonohallan vásáhusaid, dieđuid, máhtuid, koloniserema váikkuhusaid jna. ¶
Asta Balto lea fitnan máŋgga riikkas ja lea guorahallan álgoálbmogiid ja unnitlogujoavkkuid oahpahus- ja oahpponeavvodiliid. Dás lea Kanadas geahčadeamen oahppogirjjid mat leat čállon inuihtagillii, Kanada-inuihtaid erenoamáš alfabehta mielde. ¶
(Govva: North West Territory oahpahusráđđi) ¶
Mii leat máŋgii jurdilan ahte go eará sajis máhttet, de mii maid máhttit. Sáhtášin namuhit ovdamearkka Kanadas, gos Dene-álbmot lea nagodan hábmet iežaset oahppoplána, «Dene Curriculum» . Dat lea albma álgoálbmotplána, huksejuvvon sin iežaset árbevieruid ja jurddašanvuogi ala, ii fal nu go dáppe, gos sámi oahppoplána 1997:s ii leat go dáža oahppoplána heiveheapmi sámiide. Lea maiddái leamaš stuora inspirašuvdna oaidnit mo eará álgoálbmogat geavahit boarrásat olbmuid máhtu skuvllas ja oahpponeavvoráhkadeamis. Muhtin ásahusain leat sierra kurssat main ohppet metoda čoaggit ja ávkkástallat álgoálbmotmáhtu alit oahpu oahpahusas ja dutkamis. ¶
Ja sávašinge maiddái ahte Sámi allaskuvlla vásáhusat sáhtášedje leat ávkkálaččat eará álgoálbmogiidda. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Eliva Isaksen lea riegádan 1920:s Olmmáivákkis, Gáivuonas. Doppe lea son orron olles eallinagi. Son álggii skuvlii 7-jahkásažžan 1927 čavčča Goržžis Olmmáivákkis. Skuvladállu lei dušše 100 mehtera eret su siiddas. Doppe váccii son gait 7 jagi álbmotskuvllas. Son ii leat vázzán eanet skuvlla. Son lea leamaš dálueamit dan rájes go náitalii 1943. ¶
– Mii oahpaimet olu iešguđetlágán áššiid skuvllas.Vuosttaš ja nubbi luohkás lei mis skuvllot Soleng. In muitte man gallis leimmet mu luohkás go álgen, muhto muittán ahte leimmet 26:s go gearggaimet 1935:s. Maŋimuš vihtta jagi lei mis skuvllot Nordnes, leigga dušše dát guokte skuvlloha mu čieža jagis. Skuvllas lei gait dárogillii, ja mun máhtten dárogiela, muhto ipmirdin maid sámegiela. Mu luohkás máhtte gait oahppit dárogiela sárdnut. ¶
Vuosttaš skuvladiimmus juohke beaivvi lei mis sálbmalávlun, ja rohkadalaimet Áhčči min – lei religiuvdnadiibmu. Nuppi diimmus lei rehkenastin. Iežá diimmuin lei mis historjá, girkohistorjá, sárgun, čállin ja iešguđetlagán fágat. Ii lean makkárge giellafága skuvllas. Lášmmohallan lei maid, muhto ledje eanáš bárehuoččat geat ledje dies mielde, mii nieiddat eat lean nu olu mielde. Lášmmohallandiimmut ledje olgun, muhto maid soames háve siste, luohkkálanjain. Mis ii lean skuvllas lášmmohallanlatnja. Bottuin fertiimet mannat olggos vaikko makkár dálki de lei. Nu lei dalle vierru. Dalle láveje bártnit ja nieiddat duhkordallat sierra. ¶
Vuosttaš ja nubbi luohkká lei skuvladálu nuppi gearddis. Go álggiimet Nordnes luohkkái, mii lei golmmadis gitta viđat luohká rádjái vácciimet vuollin vuosttaš gearddis. Lei dušše akta latnja juohke gearddis. Ja de lei lokta gos oahppit sáhtte orrut, muhto in muitte ahte aktage lea doppe orron. Ledje hirpmus stuora oapmanat guktuid luohkkálanjain, ja lei buorre ja liekkas juohke iđit go skuvlii bođiimet. Akta ránnjáin, Laura Aslaksen (maŋŋil náitalan Isaksen), lei bargi guhte cahkkehii dola oapmaniidda ja basai skuvlla. Go galggaimet hivssegastit, de fertiimet olgohivssegii. Olgohivssegis ledje guokte lanja. Ii mis lean čáhci ge siste go álgen skuvlii, muhto mu skuvlaáiggi mielde oaččuimet čázi sisa. Dalle beasaimet čázi juhkat čáhcefonteanain mat ledje siste. Čáhci bođii bohccráigge siste gáivvos mii lei várrevealtti vuolde skuvlla bajábealde. ¶
Geasset lei skuvlafriddja, muhto ii lean leaksofriddja. Fertiimet dalle lohkat ja oahppat bihtáid sihke biibalhistorjjás ja katekismmas, nu ahte máhtiimet daid muitalit bajil. Vuosttaš jagiid lei 4 vahkku skuvla ja 4 vahkku friddja, ja dalle lei maid skuvla lávvordagaid. Muhto daid jagiid mielde maid mun vázzen skuvlla de rievdaduvvui ortnet nu ahte šattai eanet nu mo dál lea, skuvla vihtta beaivvi vahkkui ja guhkes geasseluopmu. Skuvlabeaivi álggii 8-áigge ja nogai 14-áigge. Maŋimuš giđa lei mis eksámen maid, sihke rehkegis ja lohkamis. Manai mu muittu mielde bures. ¶
Skuvllas oaččuimet čállingirjjiid, kláddagirjjiid ja rehkenastingirjjiid, muhto biibalhistorjágirjji šattaimet ieža oastit. Luohkkálanjas lei távval masa čáliimet krihtain, measta nu govt dál ge. ¶
Niesti lei álo mielde, mus ge lei niesti vaikko orron skuvlla lahka. In mannan goassege siidii skuvlaáiggis, ii lean lohpi. Skuvlabiergasat ledje mus tøijaveaskkus. Ledje olu leavssut. Sihke sárgumis, rehkenastimis ja sálbmaoahppamis, ja sálmmaid fertiimet bajil oahppat. ¶
Eat lean meastá goassege mátkkis, muhto giđđat lei gilvinbeaivi. Dalle leimmet Jens Nilssa luhtte Suhttasluohkás. Doppe gilvviimet guosaid ja beziid, ja gait skuvlamánát ledje mielde. Maŋimuš jagi go skuvlla vázzen de muittán ahte gilvviimet dan oasi mii luohká nalde šaddá, nuortalulle-geažis. Lei buorre leahkit mielde dakkár barggus, lei han suohtas gilvit. Ja de lei buorre beassat iežá go dábálaš skuvlabargguin bargat. Eai lean skuvlajagis iežá mátkkit. Luonddufágas leimmet eanáš áiggi siste, muhto in muitte lei go mis dán fágas oahppogirji. ¶
Dálvet ferteje mánát vázzit skuvlii, vaikko lei soapmásiin guhkes mátki. Eai lean bolton muohttaga luottain mange ládje árrat iđđedis, dávjá šadde mánát iežaset luotta ráhkadit. Gal soames háve muhtumat gollo binnáš ovdalgo skuvlii olleje. Eai lean dalle hilbes mánát, gaikkat atne skuvllohiid árvvus. Skuvlamánát ledje eanáš áigge siivui. Lei hávskes ja buorre áigi go vázzen skuvlla, mii han leimmet nu máŋga máná dalle. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
«Dát ferte boazosápmelaččaide leat buot stuorámus olahussan ealáhusa historjjás». Nie čálii Boazodoalloođđasat bláđđi dalle go boazodoalloskuvla álggahuvvui 1968:s ((Boazodoalloođđasat/Reindriftsnytt 3-1968, s. 12. Artihkal lea doaimaheddji, Loyd Villmo, čállán.)) Skuvla bođii johtilit johtui, ja vuosttaš oahppit álge skuvlii juo jagi maŋŋel go NBR' riikačoahkkin lei bidjan gáibádusa álggahit sierra boazodoalloskuvlla. ¶
Lea čállon hui unnán boazodoallooahpahusa historjjá birra. Boazodoalloskuvla lea válddahallon oanehis artihkalis Sámi joatkkaskuvlla ja boazodoalloskuvlla ávvučállagis ((Sámi joatkkaskuvla ja boazodoalloskuvla: Árbevieruiguin ja oahpuin boahtteáigái. SJSBS / SVSRS 1952–2002. SJSBS 2002.)) , muhto das čállo eanaš áigodagas maŋŋil sirdima Guovdageidnui 1981:s. Mii leat danin geahččalan čohkket muhtin osiid ovdáneamis, vuosttažettiin ovdal oktiičaskima Sámi joatkkaskuvllain. Dát dieđut leat čohkkejuvvon Boazodoalloođđasat bláđiid ja Romssa stáhtaarkiivva dokumeanttaid vuođul, ja maiddái skuvlla ovdalaš oahpaheddjiid dieđuid vuođul. ¶
Báktegovus Álttás mii čájeha bohccuid. ¶
(Govva: Tromsø Museum / Arvid Sveen) ¶
Man guhkás maŋos áiggis lea leamaš boazodoallooahppu? Muhtimat oaivvildit ahte vuosttaš boazodoalloskuvla lei Jiepmaluovttas Álttá suohkanis. Doppe lea sin távval ain bistime. Sis eai lean krihtat eaige guopparasat, nu ahte sii sárgo báktái. Dan dihte leat nu ollu govat bohccuin, gárddiin, guolásteamis ja bivddus. Buot dát leat ain oahppomearrin boazodoalloskuvllas. ¶
Dalle go Stáhta ruovttufidnoskuvla sámiide álggahuvvui Guovdageidnui, lei boazodoallu buot stuorámus ealáhus suohkanis. Guovdageainnu fidnoskuvlalávdegoddi buvttii guovvamánu 22. beaivve 1952:s evttohusa skuvlaplánii. Dás čuožžu bargooahpu vuolde čuokkis: «Dása gullá ekonomalaš ávkkásteapmi ovttaskas bohccos ja ealus, beananáliid náláštuhttin, boazodávddat, gálden, njuovvan, biergogieđahallan, guohtundilálašvuođas, mearkaregistreremis, boazodoallolágas ja soaitimis eanet.» ¶
Liikká oaččui ieš boazodoallu unnan saji skuvllas. Ruovttufidnoskuvla attii vuosttažettiin oahpahusa liigeealáhusain maid sáhtii ovttastit boazodoaluin, nugo iešguđetlágán metálla-, muorra- ja čoarveduojis, náhkkedikšumis, goarrumis ja čuoldimis. ¶
Stáhta boazodoalloskuvla álggahuvvui 1968:s Borkenesas Giehtavuonas Lulli-Romssas. Nama bokte orru dát skuvla leamaš sierra skuvlan, muhto duohtavuođas lei okta suorgi Stáhta gilvvagárdeskuvllas. (Álggos lei almmolaš namma Statens hagebruksskole, maŋŋel Statens gartnerskole). ¶
Boazodoallooahpahus gulai gilvvagárdeskuvlla rektora ja stivrra vuollái. Stivra viididuvvui guvttiin áirasiin, vai boazodoalu beroštumit váldojuvvojit vuhtii. Boazodaolloskuvllas lei dušše okta sierra oahpaheaddji, mas lei ámmátnamma boazodoalu badjeoahpaheaddji. Máŋgga fágas ožžo boazodoallooahppit oahpahusa gilvvagárdeskuvlla oahpaheddjiin, muhtomin lei maid oktasaš oahpaheapmi boazodoallo- ja gilvvagárdeskuvlla ohppiin. ¶
Lei jur dan nalde ahte ožžo geavahit nama Stáhta boazodoalloskuvla. Vuosttaldeapmi bođii Finánsadepartemeanttas (!) mii celkkii: «...dás ovddosguvlui ii leat dárbu eará nammii kursafálaldahkii go boazodoallokursa». 1 Dan vuosttaldii skuvlla fágastivra ja čálii Eanandoallodepartementii: "... Mii ballat ahte namahus boazodoallokursa addá ohppiide ja ealáhusa olbmuide heajos iešdovddu maiddái dás, ja dat árvideames ii leat leamaš departemeantta oaivil». De vástidii Eanandoallodepartemeanta: «Departemeanttas ii leat mihkke vuosteháguid dasa ahte doaibma mii addá boazodoallooahpu, gohčoduvvo Stáhta boazodoalloskuvlan». ((Reive 30.10.1968: Reindriftskurset – navnespørsmålet. Gáldu: Statens gartnerskole arkiiva, Romssa stáhtaarkiivas.)) ¶
Go boazodoalloskuvla lei gilvvagárdeskuvllas, de dat váikkuhii oahpahussii. Dát govva lea muhtin gilvvavisttis, uvssas lea boazodoallooahpaheaddji Per Holm Varsi bárdni. ¶
(Govva: Peer Gaup) ¶
Borkenesa internáhtas. Gurut bealde John Brekkfjell ja Peer Gaup. ¶
(Gova luoikan Peer Gaup) ¶
Álggu rájes lea juo leamaš váttis gávdnat oahpaheddjiid, geain lea sihke alit oahppu eanandoalus ja pedagogihkas, ja geat bures dovdet boazodoalu. Vuosttaš almmuheami maŋŋel ii ohcan oktage bargui, muhto Paul Fjellheim, gii lei šibitdoavttir ja maiddái NBR' jođiheaddji, mieđihii váldit oahpaheaddjibarggu vuosttaš jagi. ¶
Maŋit jagi álggii Per Holm Varsi váldooahpaheaddjin. Son lei sivilagronoma, lei eanandoallobirrasis Deanus, ja muhtin oahppit oaivvildedje ahte son ii máhttán nu ollu praktihkalaš boazodoalu. Lihkká barggai son buori barggu skuvllas, ja lei doppe gitta 1974' rádjái. Dalle son álggii Finnmárkku eanandoalloskuvlla rektorin. Maŋŋel go son heittii, de ii lean vejolaš oažžut dohkálaš oahpaheaddji skuvlii. Danne ii lean oahpaheaddji boazodoalus skuvlajagi 1974/75. ¶
Boazodoalloskuvla 1974/75: Dušše 4 oahppi ja ii oktage albma boazodoallooahpaheaddji. Oahpaheaddjit: John Hovd, gilvvagárdedoalu váldooahpaheaddji, Albrigt Myrstad, rektor, Idar Hunstad, eanandoalu váldooahpaheaddji ja John J. Nordfjell, boazodoalu kursajođiheaddji. Oahppit: Nelly Stenfjell, Annar Nordfjell, Johan Ingvald Sara, Isak Isaksen Eira. ¶
(Gova luoikan SJSBS) ¶
Oahpahusa čađahedje gilvvagárdeskuvlla oahpaheaddjit ja muđui ledje guosselogaldallit, ovddemustá sámefáldi (lappefogden) ja boazosápmelaš John Nordfjell. ¶
1975' čavčča nammaduvvui Jens Halvdan Mosli virgái. Son lei vázzán eanandoalloallaskuvlla, muhto sus ii lean nu ollu gelbbolašvuohta boazodoalus. Danin oaččui son stipendiáhttajagi oahpasnuvvat boazodoalloáššiide ovdalgo álggii oahpaheaddjin 1976:s. Son lei dán barggus gitta 1980' rádjái. Go son heittii, de ii ohcan oktage boazodoallooahpaheaddjin. Das lei boađusin ahte ii lean kursa oahppojagi 1980/81. ¶
Okta dain deháleamos neavvuin oažžut dieđihit boazodoalloskuvlla birra, lei Boazodoalloođđasat/Reindriftsnytt -bláđđi, maid stáhtakonsuleanta Loyd Villmo doaimmahii ja buorre muddui čálii. Sullii juohke nuppi nummaris lei juoga skuvlla birra. ¶
Boazodoalloođđasat - dološ ja ođđa áiggis ¶
Nummaris 2-70 muitaluvvo ohppiid ekonomalaš eavttuid birra: «Ekonomalaš bealli ohppiide orro dál čoavdašuvvame bures. Maŋemus jagi oahppit leat ožžon buot nuvttá skuvllas. Sis, geain leat alddiineaset bohccot, ja geat leat šaddan bálkáhit soapmasa daid guođohit dan botta go ieža vázzet skuvlla, leat ožžon stáhtadoarjaga guođohanveahkkái.» Jagi maŋŋel fállojuvvo nuvttá mátki skuvlla ja ruovttu gaskkas. Moadde jagi maŋŋel čálii bláđđi: «Ii leat várra oktage eará skuvla Norggas mas lea nu stuora ekonomalaš doarjja ohppiide go boazodoalloskuvllas.» ¶
Boazodoalloođđasat-bláđis čálle dávjá iešguđetlágán fealtakurssaid ja olgomátkkiid birra mat skuvllas ledje. Dás dahkkui maid dovddusin jus muhtin ovdalaš oahppi jotkkii eará skuvllaide, nugo meahcástanteknihkarohppui dahje eanandoalloallaskuvlii. ¶
Nu guhká go Villmo doaimmahii Boazodoalloođđasat-bláđi, 1979 rádjái, de lei bláđis ollu skuvlla birra ja go doaimmaheaddji dovddai skuvlla bures, de šadde maid čállosat jáhkehahttin. Eará ášši lea ahte soittii šaddat veahá eahpekritihkalaččat, go son háliidii geavahit bláđi dasa ahte oččodit eambbo ohppiid skuvlii, ja de lei dehálaš skuvlla rámpot. ¶
Maŋŋel ii lean šat nu lagas oktavuohta Boazodoalloođđasat-bláđi ja skuvlla gaskas. Dát mielddisbuvttii muhtin áiggiid eanet kritihkalaš čállosiid, muhto maiddái čállosiid main vuhttui unnán máhttu diliid birra. ¶
Vaikko ollu oahppit celke vuosttaš jagiid ahte sii loktet áiggi bures Borkenesas, de bohte áiggi mielde garrasit aht` garrasit gáibádusat sirdit skuvlla, sihke ohppiin, oahpaheddjiin ja boazodoalloealáhusas. 1973:s čálle oahppit ávžžuhusa buot NBR' báikkálaš servviide ja bivde sin bargat dainna ahte sirdit skuvlla eret Borkenesas. ¶
1977:s nammadii Eanandoallodepartemeanta lávdegotti, mii galggai ráhkadit ođđa skuvlaplána Stáhta boazodoalloskuvlla várás. Lávdegoddi evttohii 1979:s viiddidit skuvlafálaldagaid vai šaddá jagi vuođđokursa, jagi fágakursa, sihke reivekursa / fágaskuvla ja oanehit kurssat. Goitge vásse jagit ovdalgo dáhpáhuvai nu ollu dáinna áššiin. Vuosttaš jagiid lei skuvllas doarvái ceavzit. Lávdegoddi lei ovttaoaivilis ahte skuvla galggašii sirdojuvvot, muhto eai lean ovttaoaivilis gosa galge sirdit dan. ¶
1981 álggus ledje Boazodoalloođđasat-bláđis máŋga čállosa boazodoalloskuvlla birra. Bláđđi cuiggoda vuosttažettiin Eanandoallodepartemeantta, mii ii leat velge nagodan maidege mearridit mii guoská skuvlla boahtteáigái. Sii oaivvildit ahte sivvan go ii oktage leat ohcan guoros oahpaheaddjivirgái, lea eahpečielggasvuohta skuvlla sirdimis ja makkár fálaldagaid galget fállat doppe. ¶
Giđđat 1981:s mearridii Eanandoallodepartemeanta ahte skuvla galgá sirdojuvvot Guovdageidnui, muhto geassemánu čálii departemeanta Boazodoallohálddahussii ahte rehkenastet láigohit lanjaid birasviesus ja eaktun lea ahte Jens H. Mosli váldá badjelasas álggaheami ja oahpaheami. Čájehuvvui ahte dát eavttut eai dollojuvvon. Son gii maŋemus oaččui ovddasvástádusa čađahit sirdima ja bidjat johtui boazodoalloskuvlla Guovdageaidnui, lei Ing-Lill Pavall, gii lei boazodoallobirrasis Nordlánddas ja aiddo lei geargan eanandoalloallaskuvllas. Boazodoalloskuvla galggai oažžut saji Sámi joatkkaskuvllas, muhto doppe ii lean guoros sadji ja skuvlla ledje stuorideame. Vuosttaš jagi álggahuvvui boazodoallooahpahus maŋŋit čakčat, Duottarstobu jođiheaddjiviesus. ¶
Boazodoalloskuvla vuosttaš jagi maŋŋil sirdima Guovdageidnui. Gurut bealde: Ragnhild S. Hætta, Aslak E. Utsi, Ing-Lill Pavall (lektor), Ole Einar Olsen (rektor), Ann Mari Steinfjell, Per O. Sara, Odd Bjørnar Bjørkås, Marit M. Fjellheim, Inge E. Danielsen, Nils Mikkel M. Buljo, Isak O. Oskal, Rolf G. Sarre. ¶
(Gova luoikan SJSBS) ¶
Jus vel fárren ii mannan ge bárttiid haga, de mielddisbuvttii goit ahte ohcamat boazodoalu fágakursii lassánedje ollu. Erenoamážit Guovdageainnus ja eará Finnmárkku boazodoallosuohkaniin ledje dál ollu eanet geat sávve váldit boazodoallooahpu. ¶
Sámi joatkkaskuvlla huksen lei plánejuvvon ovdalgo mearridedje sirdit boazodoalloskuvlla, nu ahte ii šaddan gal nu olu buoret sadji boazodoalloskuvlii go joatkkaskuvlla ođđa visti válbmanii 1982:s. Go boazodoalloskuvla fárrii sisa dien čavčča, de šattai fargga riidu luohkkálanjaid ja eará lanjaid nalde. ¶
Boazodoalloskuvllas ledje álggu rájes hui unnán resurssat, ja dušše okta oahpaheaddjivirgi (!) gitta 1983' rádjái. Dalle viiddiduvvui guovtti oahpaheaddjái, muhto skuvllas ii lean vel dohkkehuvvon oahppoplána iige oktage dohkkehuvvon oahppogirji. ¶
1982' rájes lei skuvllain oktasaš rektor, muhto goabbat stivra ja leigga goabbat departemeantta vuolde. Nuppi bealis dáhtui boazodoalloskuvla alcces sierra skuvlla. Nuppe dáfus fas bivddii Sámi joatkkaskuvlla stivra 1985:s Oahpahusdepartemeantta cealkit eret láigošiehtadusa Stáhta boazodoalloskuvllain. 1986:s válddii oktasaš rektor virgelobi jahkái, ja oahpaheaddjiorganisašuvnnat mearridedje de caggat virggi nu guhká go okta rektor lei biddjon jođihit guokte skuvlla. Boađus šattai ahte boazodoalloskuvla oaččui sierra rektora, muhto guokte jagi maŋŋel biddjojuvvoje goitge dát guokte skuvlla oktii. ¶
Áiggiid čađa lea máŋgii dáhpáhuvvan ahte ođđa olbmot Eanandoallodepartemeanttas, Oahpahusdepartemeanttas ja eará guovddáš eiseválddit leat boahtán dárkkistit skuvlla. Álohii leat guossit maŋŋel vistti čájeheame jearran: «– juo, muhto gos lea dalle boazodoalloskuvla?» Easka dalle leat ipmirdan ahte ii leat duššiid dihte ahte oahpaheaddjit ja oahppit leat váidalan heajos lanjaid. ¶
Muhtin jagiid maŋŋel nagodii skuvla oastit ovtta boares jáfforádjosa mii lei bajábealde skuvlla, doppe sáhtte vurkkodit muhtin reaidduid. Bohte gal eanet luohkkálanjat dađi mielde go lassánedje luohkát, muhto boazodoallosuorggi latnjadárbbut iešguđetlágán praktihkalaš bargguide ii leat vel čoavdašuvvan dál 2006:s. ¶
Sávaldat oažžut sámi boazodoallooahpu šattai vuostálaga departemeanttaid stivrejumiin ja guovddášeiseválddiid njuolggadusaiguin ja oahppoplánaiguin. Boazodoallooahppu ii heiven nu bures, ii eanandoalloskuvlan iige joatkkaskuvlla oassin. Ovdamearkka dihte ii lean čielggas makkár gelbbolašvuođa gáibádusat galge oahpaheddjiide. 1981:s nammadii oahpaheaddjioahpporáđđi (lærerutdanningsrådet) lavdegotti mii galggai «bidjat gáibádusa praktihkalaš duogážii ja oahppogáibádusa oahpaheddjiide boazodoalus» . Dát ii lean vissa nu álki, go guokte jagi maŋŋel gáibidii fas ráđđi ahte bargu galggái gárvvistuvvot jođánit. Čuolmmat joatkašuvvve vel guhkás 90-lohkui. ¶
Eanas oahppit ledje sápmelaččat, ja eatnasiin sis lei sámegiella eatnigiellan. Liikká čađahuvvui oahpahus dárogillii, goit nu guhká go lei Borkenesas. Ohppiid gaskkas hubmojuvvui sihke davvisámegiella, lullisámegiella ja dárogiella, ja dárogiella lei áidna giella maid buohkat ipmirdedje. Eai gávdnon oahpponeavvut eai davvi- eaige lullisámegillii, ja stuora oassi oahpaheddjiin eai máhttán sámegiela. ¶
Giđđat 1969:s, vuosttaš skuvlajagi loahpaheames, doalai ohppiid ovddasteaddji Per Mathis Skum sártni. Boazodoalloođđasat bájuhit dan: «Mii guoská skuvlaplánai muitalii Skum ahte dat lei ohppiid mielas hui buorre, muhto ledje sávvat eanet dárogiel diimmuid.» ((Reindriftsnytt 2-1969, s. 20.)) Dát muitala ollu giela dili birra dan áiggis. Oallugiin lei beare heittot vuođđu dárogielas, ahte sáhtte oažžut dievas ávkki skuvllas mas lei dušše dárogiella oahpahusgiellan. Danin hálidedje eanet dárogieldiimmuid. Sávaldat oažžut oahpaheami sámegielas dahje sámegillii ii baicca oba namuhuvvonge. ¶
Ovdal 1976' ii oro leamaš sámegiel oahpahus boazodoalloskuvllas. Dalle álggahuvvui eahketkursa, mas guokte oahppi leigga oahpaheaddjin, ja jagi 1978/79 goit lei davvisámegiella válljenfágan. ¶
Eanemusat deattuhuvvui dárogiella oahpahusgiellan maiddái maŋŋel fárrema Guovdageidnui. Skuvlla bealis sávve eanet sámegiela, muhto ledje ollu hehttehusat, omd. vuostemiella Eanandoallodepartemeantta bealis. 1984:s dollojuvvui suokkardallančoahkkin Stáhta boazodoalloskuvlla plána- ja oahpponeavvodili birra. Doppe bohte ovdan čielga vuostálasvuođat oahpahusgiela oainnus. Seammás go skuvlla, Sámi oahpahusráđi ja Boazodoallohálddahusa ovddasteaddjit háliidedje ahte sámegielat oahppit ožžot oahpu sámegillii, de dajai Eanandoallooahpahusráđi (Landbruksopplæringsrådet, LOR) jođiheaddji Ola Nedrebø ahte «LOR' bealis leat álo geahččan boazodoalloskuvlla fágaskuvlan boazodoalus mii lea rabas buot nuoraide Norggas geain livččii beroštupmi ja geat devdet gelbbolašvuođagáibádusaid sisaváldimii. Vuos orro realisttalaš maid LOR oaivvilda, namalassii ahte oahpahus čađahuvvo dárogillii, muhto ahte dábálašfágaoasis addojuvvojit bákkolaš gielladiimmut buohkaide sihke sámegielas ja dárogielas, main oahppit leat juhkkojuvvon joavkkuide dan mielde man ollu máhtte giela ovdalaččas.» ¶
Boazodoalu fágakurssa lassin lei boazodoalloskuvllas stipendiáhttaortnet. Maŋŋel čađahuvvon fágakurssa sáhtte oahppit ohcat jahkái stipendiáhttan. Dávjá ledje guokte stipendiáhta. Stipendiáhtta oaččui bálkáceahki 1 ja mátkestipeandda, ja okta oahpaheddjiin oaččui vissis áiggi leat bagadallin. Stipendiáhtat galge bargat iešheanalis gažaldagaiguin mat guske boazodollui, ja oallugat sis válde bajás gažaldagaid mat galge oažžut stuora mearkkašumi. Lei okta stipendiáhtta skuvllas mii vuosttaš geardde cuiggodii bargobirasváttisvuođaid boazodoalu siskkobealde, ja easka dan maŋŋel álge dearvvašvuođabargit ja boazodoalu orgánat das beroštit. Go boazodoalloskuvla šattai 3-jagáš skuvlan, de loahpahuvvui stipendiáhttaortnet. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Ragnar Nordby (Govva: Norsk Husflid 2-1978) ¶
Go ráhkkanahttigohte Stáhta ruovttufidnoskuvlla sámiide, de lei Ragnar Nordby Ruovttufidnoráđi kántorhoavda, ja son dat lei guovddáš eiseválddiid ovddasteaddji, geas lei eanemus dahkamuš skuvllain. Son hirbmadit áŋgirušai oččodit sámi nuoraid várás oahpahusa man dalle gohčodedje ruovttufidnun, mii dál livččii gohčoduvvon sámi duodjin. ¶
Ragnar Nordby (1906–78) lei Vestfoldas eret ja son lei maid guovddážis hábmemin vestfoldálbmotbiktasa (-bunáda). Sus lei váldofága historjjás ja barggai lektorin ee. Hortenis. Soađi áiggi lei son oahpaheddjiid gaskkas, geat sáddejuvvojedje Girkonjárgii go vuosttaldedje skuvlla nazifiserema. Dalá maŋŋil soađi, de biddjui Eanadoallodepartemeanttas jođihit duodjái gullevaš áššiid. 1954–76 barggai Norgga duodjesearvvis (Den norske husflidsforening), maŋimuš áiggi barggai direktevran doppe. ¶
Dát artihkal lea sáhkavuorru man son doalai vuosttaš davviriikkalaš sámekonferánssas 1953:s, ja dát almmustahttui girjjážis Sámi ællin / Sameliv 1953–56. Oaniduvvon sámegiel teaksta almmustahttui čállosis Sámiid åv'danæbmi. Ságat Jåkkåmåkkis 1953 , ráiddus Unna girjážat sámiide – Samiske småskrifter , man Girko- ja oahpahusdepartemeanta almmuhii. Dás mii almmuhit dárogiel teavstta nu mo dat lei. Go sámegiel teaksta lei dušše oanehis čoahkkáigeassu, de mii leat jorgalan olles sáhkavuoru sámegillii. ¶
Mii leat merken muhtun cealkagiid, mat čájehit ahte skuvlla álggaheddjiin lei čielga prográmma, mii lei vuostebealli sihke dalá sámepolitihkii ja maiddái skuvlii nu mo dat maŋŋá hábmejuvvui. ¶
Boares vuohki mo nuoraide oahpahit boazobargguid, bivddu ja šibitdoalu lea ain anus sámiid gaskkas, muhto ruhtadoallu ja ollu sosiála nuppástuvvamat soađi ja okkupašuvnna, boazologu unnideami geažil jna. leat dagahan ahte dál leat menddo ollu sámi nuorat, geain váilu geavatlaš máhtolašvuohta ja sii maid leat bázahallan fágalaš oahpu dáfus. ¶
Máŋgga sajis leat danin gáibidišgoahtán fásta fidnooahpahusa sámiid várás. Eatnašat leat ovddidan álggahit boazodoalloskuvlla mas leat lassifágat, muhto dađi dárkilat oahpahusplánaárvalus ii leat ráhkaduvvon. ¶
Go geahččá sosiála eavttuid sámiid gaskkas Norggas, de orru leamen čielggas ahte erenoamážit dárbbašuvvo fidnooahpahusfálaldat nuoraide, geat eai gula boazodollui. Dieđusge dárbbašit boazodoallooahpu olbmot, geat leat šaddan guođđit boazodoalu duiskalaččaid boazonjuovvamiid geažil soađi áiggi, ja áiggošedje fas bargagoahtit bohccuiguin, masa ožžot doarjaga stáhtas. Muhto datte lea dát oassi unnitlogus ja dát lea maiddái gaskaboddosaš dilli. Ja boazodoalus dáidá gal leat nu, ahte buoremus oahppu dáhpáhuvvá áhčis bárdnái vel dálge nugo boazodoallu lea oahpahuvvon máŋggaid čuđiid jagiid. Álggos fertešii dahkkot dieđalaš guorahallanbargu ja geahččaladdat bohccuiguin bargat ovdalgo sáhtášii jurddašišgoahtit ásahit ođđaáigásaš boazodoallofidnooahpahusa. Mii diehtit menddo unnán beaktilis boazodoalu birra ahte sáhtášeimmet ásahit fásta skuvllaid main boazodoallu lea váldofáddán. Dánlágan skuvllat fertejit ásahuvvot áiggi mielde, go mii daid dáidit dárbbašit. Dál mii sáhtášeimmet veahkehit Norgga beale boazodoalu dainna lágiin ahte álggahit álgokurssaid sihke nuoraid ja rávesolbmuid várás. ¶
Eará ášši lea earálágan geavatlaš oahpahus sámiid várás. Dalle mii erenoamážit jurddašit fástaássiid birra. Sin nuoraid lea álkit čohkket čađahit oktilaš skuvlafálaldaga. Ja dása dat dárbbašuvvoge oahpahus. Fástaássi sámit ellet máŋgga sajis geafivuođas, mii lea goarideamen máŋga guovllu ja mii ii leat buorre kulturnašuvdnii. ¶
Go ráđđehus almmuhii viiddis plána mo hukset Davvi-Norgga, de lei dát gažaldat hui guovddážis. Ii sáhte olles oasi riikkas hukset dušše fal dážaide ávkin. Eai sáhte vajáldahttit ahte sámiin, geat leat unnitlogus, maid leat iežaset gáibádusat. ¶
Eiseválddiide lei deaŧalaš hukset skuvllaid miehtá davvi guovllu eaige dušše beroštit guovlluin gos ásset ollu olbmot. Finnmárkku Fylkkaráđđi bijai ovdan árvalusa njukčamánus 1952:s, mii ráhkaduvvui Guovdageainnu suohkana evttohusa vuođul. Evttohuvvui hukset stáhtaskuvlla Guovdageidnui mas lea friddjaseappot oahpahushápmi go fidnoskuvllain muđui riikkas . Áigumuš lei oahpahit geavatlaš fágaid, mat leat erenoamáš áigeguovdilat sámiide sihke johttisápmelaččaide ja fástaássi sápmelaččaide, nugo metálladuodji, muorraduodji, čoarve- ja dákteduodji, náhkkedikšun, náhkke- ja láđđeduodji, čuoldin, batnin ja vel dállodoallu ja bassan álbmotskuvlla oktavuođas jos vejolaš. Dán lassin vel sáhtášedje leat sierra boazodoallokurssat skuvllas. Skuvlla ulbmiliid definerejedje ná: 1. Buoridit vejolašvuođaid nannet ekonomiijavuođu sihke fástaássi ja boazosápmelaččaide. Veahkki iešbirgejupmái. 2. Fuomášuhttit beroštit das ja atnit árvvus dan, mii lea mávssolaš sámi kultuvrras ja gielas. 3. Fuomášuhttit ja nannet stiiladovddu ja -dáiddu. Gávdnat ja geahččalit oahpahit sámi erenoamášvuođaid mat čuohppamis, minstariin ja hervendáidagis (ornamentihkas) leat. Dás ferte muitit ahte sáhttet leat oahppit iešguđet sámi guovllus gos leat sierranas mihtilmasvuođat. ¶
Áigumuššan lei ahte sámit galge oažžut vejolašvuođa álkit ja hálbái háhkat vuodjinfievrruid, bargoneavvuid ja eará veahkkeneavvuid. Skuvlla olis galggai ruovttufidnu šaddat oahppái ávkkálažžan ja dienasláhkin. Ollásit huksejuvvon skuvllas galge vuos leat 3 luohká, 12 oahppi guđege luohkás ja skuvlajahki galggai bistit oktiibuot 9 mánu, muhto vejolašvuohta galggai leat loahpahit oahpu go lei vázzán 6 mánu skuvlla. Oahppit geat vázze olles skuvlajagi, galge sáhttit vázzit erenoamášoahpu omd. oahppat bargat kursaoahpaheaddjin. ¶
Namman šattai Statens heimeyrkeskole for samer (Stáhta ruovttufidnoskuvla sámiide) Guovdageainnus, ja nugo namma muitala, de oahpahus lei vuosttažettiin láhččojuvvon nu ahte geavatlaš barggu galge sáhttit dahkat ruovttuin. Áigumuššan ii lean fállat giehtaduodje- ja industriijafidnooahpahusa mii livččii dagahan ahte nuorat oahpu maŋŋil šaddet vuolgit gávpogii ja industriijaguovlluide oažžut ávkki oahpusteaset. Vuođđun lea sámi biras nugo dat dál lea. ¶
Skuvllas lea maiddái kultuvrralaš prográmma. Dan bargun lea oahpahit sámi nuoraide atnit árvvus sámi kultuvrra ja sámi árbevieruid, nannet daid nuoraid iešdovddu, geat leat doaimmas. Danin prográmmas deattuhuvvo ahte skuvla galgá doaibmat ruoktun sápmelaččaide, ja ahte oahpahannávccat galget nu bures go vejolaš leat sámi birrasii gullevaččat, eandalit leat ieža sápmelaččat. Muhto albma ruoktun gal skuvla ii sáhte leat go oahpahuvvo amas gillii, daningo oahpaheaddjit eai máhte sámegiela. Oahpahusgiella berre leat sámegiella maiddái eará sivaid geažil dan muddui go lea vejolaš, – jurddašehket mat boazodoalloterminologiija viidodaga. Dál leat mis skuvllas oahpaheaddjit geat eai hála dárogiela, ja min mielas gal dat lea dohkálaš. Ii leat min bargu njulget váilivuođaid maid álbmotskuvla lea dagahan. ¶
1955 sáddii skuvlajođiheaddji Sigurd Skoglund muhtun govaid Ruovttofidnu riikaráđđái. Govat čájehedje oahppibargguid ja oahppiid bargame. Áiggi mielde leat govat šaddan Riikavuorkái, ja doppe leat mii daid gávdnan. Dá leat moadde gova, skuvlajođiheaddji teavsttaiguin: på: ¶
Guovdageainnu dievdogákti. ¶
Bargoreahka herggiide. ¶
Garraduodjelanjas. Ovddabealde Johannes Keskitalo. ¶
Oahppit Kristine T. Turi ja Ellen Kristine A. Juuso čuoldime. ¶
Mii dás geahčadit dárkileappot geavatlaš oahpahusa nu mo mii leat jurddašan dat galggašii leat dalle go skuvla goasnu lea huksejuvvon ollásit. ¶
Boazodoallu. Boazodoallooahpahus lea plánejuvvon sierranas oanehis kursan, omd. 10 beaivásaš kursan, maidda buot berošteaddjit besset álgit. Go dákkár kurssat lágiduvvojit, de ii oahpahuvvo eará fágain. Njuovvan, gálden, merken, beatnagiid oahpaheapmi, heargedápman, njoarosteapmi, biergokvalitehta árvvoštallan ja biergogieđahallan, ealihan- ja njuovvanbohccuid válljen ja boazoáiddiid ceggen leat dáid kurssaid fáttát – nu guhkás go lea vejolaš oahpahit dáin fágain dál. Dán oktavuođas lea maiddái teorehtalaš oahpahus biologiijas, boazodoallolágain ja boazodoallohálddahusas jna. Eanadoallodepartemeanta dat lágida dáid kurssaid, ja dat eai gula skuvlla dábálaš oahpahussii. ¶
Muorraduodji Dárbbašuvvo oahppat duddjot vuodjinbiergasiid, omd. oahppat mo duddjot reagaid, gerresiid, iešguđetlágan leaŋggaid. Ain lea nu ahte Sis-Finnmárkkus leat unnán geainnut, ja gálvvuid omd. muoraid, suinniid ja jeahkáliid fievrridit herggiiguin. Muhto leat menddo unnán olbmot geat máhttet duddjot heargereagaid ja dakkáriid ja daid fertejit viežžat Suomas. Ii leat buot guovlluin álki háhkat ávdnasiidge, omd. jálásávdnasiid. Muhto buot dákkár áššit njulget go beare oččošii olbmuid geat máhttet dákkáraš áššiid ja leat ožžon álgooahpu. Lea čájehuvvon ahte dat mii lea váilon, lea oahppat máhttit geavahit dábálaš giehtabargoreaidduid, ja nuoraide lei danin váttis doaimmahit álkimus áššiid. Dán sivva sáhttá leat go álbmotskuvla lei nohkamin soađi áiggi. ¶
Finnmárkkus maid váilot fanasduojárat. Doppe dárbbašit olbmuid geat máhttet duddjot fatnasiid, mat erenoamážit heivejit jogaide ja jávrriide. Sámi álbmogis lea fanasduddjonárbevierru man gal gánnáha bisuhit, ja dán fáttás galgá áiggi mielde oahpahuvvot skuvllas. Muorraduodjeoahpahus sámi nuoraid várás lea earálágan go dat mii fállojuvvo dáža nuoraide. Eallineavttut dasa leat vuođđun go sámiin ii leat vel omd. makkárge stohpogálvokultuvrra. Iige viessohuksenmáhttu leat báljo nu dábálaš sámi álbmoga gaskkas. Dát lea deaŧalaš oassi mainna ferte bargagoahtit. Ii dárbbaš gal mannat nu guhkás ovdalgo oidnojit dálut mat leat dego luokkut oaidnit, ja ii álo dárbbaš dat leat geafivuođa geažil. Dál go leat measta oalát heaitán goahteeallima Finnmárkkus, de lea muorrahuksendáidu mávssolaš, ja ođđaáiggi sámi nuorat fertejit máhttit hukset albma muorradáluid ja ráhkadit dan orrunláhkai. Danin min mielas lea huksen deaŧalaš geavatlaš fága ja bidjatge oassin skuvlaplánii jođáneamos lági mielde. Oahppit fertejit maid máhttit ráhkadit dárbbašlaš dállobiergasiid olles muoras, muhto eai galgga dárbbašit oahppat duddjot sierralágan viessogálvvuid. Ii oro heivemin sin eallinvuohkái go oaidná dábálaš sámi nuoraid geallamin finerejuvvon viessogálvvuid eará skuvllain. ¶
Čoarve- ja dákteduodji. Dat, man mii gohčodit albmáid sámi duodjin, lea áinnas čoarvvis ja dávttis, ja ovddeš áiggi dujiin oidnoge čábbodat. Ođđa áiggis lea dát duodji jorran turistaduodjin, ja dat orruge addimin veahá sisaboađu ja danin das lea ruđalaš árvu olbmuide. Dás dat lea stuorámus vejolašvuohta geahččalit oahpahit ovddeš sámi minsttar- ja teknihkkavugiid. Danin fágas lea nana pedagogalaš árvu, ja dat ii galgga báhcit oahpatkeahttá. Muhto dás eai sáhte oahpahit earát go spesialisttat. ¶
Metálladuodji. Metálladuodji mii lea áigeguovdileamos sámi guovlluin dál, dáidá leat bargoneavvuiddáhkun ja divodeamit eanadolliid ovddas. Dál lea vuos vuogas dieinna bargat, muhto dalle go eanadoallu mekaniserejuvvo dan muddui ja fievrridanvejolašvuođat šaddet mohtorfámuid ollái, de ferte dan váldit vuhtii oahpahusas. Muhto eat galgga dán ovdáneami mangeláhkai ovddaldastit. Dalle mii dušše addit nuoraide oahpu mii bágge sin fárret ruovttus eret. Sámiin lea leamaš metállaárbevierru, ja dološ áiggi rájes leat sii ovdánahttán dáhkun- ja leaikundáiddu omd. messegis, mainna maid galggašii bargojuvvot dákkár skuvllas. Dán láhkai gehččojuvvon, de dán fágas sáhttá leat seamma kultuvrralaš árvu go dákte- ja čoarveduojis. ¶
Náhkki. Erenoamáneamos sámi álbmogis davvin lea náhkkekultuvra. Ovtta láhkai sáhttá dán oaidnit seamma dilis go boazodoallooahpahusa. Náhkkedikšun ja -goarrun lea nu árbevirolaš bargu ahte earálágan oahpahus go dat man láhkai lea ohppojuvvon boares áiggi rájes, ii buoridivččii sámiid ruhtadili iige dat heivešii kultuvrralaš prográmmii nu mo skuvla dan lea jurddašan. Muhto dieđusge ferte maiddái dán oktavuođas geavahit ođđaáiggi vugiid, dan muddui go geavatlaččat lea heivvolaš ja ávkkálaš dábálaš bargguid ektui mat ruovttuin leat. Guovdageidnui lea aiddobáliid ásahuvvon oktasaš njuovahat, ja doppe galggašedje oahpahit njuovvat ja dikšut náhkiid. Doppe mii sáhttit maiddái teorehtalaččat oahpahit dan mii lea dárbbašlaš dán oktavuođas. ¶
Náhkke- ja láđđegoarruma oktavuođas lea mis leamaš miellagiddevaš ságastallan oahpaheaddjiráđis. Gávtti dahje beaskka sáhttá oainnat guovtti láhkai goarrut, jogo bábirminstariid mielde nugo rivgut lávejit goarrut, dahje boares vuogi mielde mearkut suorpmaiguin jna. Buot Norgga ruovttufidnoskuvllain nieiddaid várás lea minstariid mielde duddjon oassin oahppoplánas, ja eaktun lea ahte oahpaheaddjis lea goarrunskuvlaoahppu. Muhto go álggaheimmet vuosttaš skuvlajagi, de fidniimet oahpaheaddjin gili vuorrasat sámi nissoniid, geain ii lean teorehtalaš oahppu, ja geat dieđusge eai máhttán duddjot minstariid mielde. Sii geavahedje árbevirolaš vuogi, ja daid biktasiid maid oahppit gorro, čuvvo danin dan bivttasgoarrunláva mii dál lea dábálaš Guovdageainnu sámiid gaskkas. Mii, dáža álbmot, eat dárbbaš de seaguhit iežamet dan vuohkái mii ain goas lea bivttaskultuvrras. Livččii leamaš bohkosahtti bidjat rivgooahpaheaddji oahpahit goarrut gávtti, ja stuorra vahágin sámi iešárvui. Seamma vuogi mielde áigut maiddái čađahit čuoldima, erenoamážit vuottačuoldima, mii lea maid dakkár duodji mas sámi árbevierru lea vuođđun máŋgga guovllus. Nu lea maiddái datneárpoherven, muhto dát duodji lea dađibahábut nohkan Finnmárkkus. ¶
Gođđin. Guovdageainnus leat gitta dássážii gođđán gákkesmuoraiguin (stovllain). Skuvllas geavahit dál 150 jagi boares gákkesmuoraid, ja dat leat ceavzán sihke buollima ja bilidemiid, go dat ledje borgon meahccái. Dát gákkesmuorat leat ovttaláhkai mearkan dan prográmmii, man skuvla áigu čađahit. Oahpaheaddji áhku muorranamma lea sárgojuvvon dasa. Mii eat áiggo botket árbevieru. Dat, geat cuiggodežžet min ahte eat geavat oahpaheddjiid geain lea «dáiddafágaskuvla», eai smiehtas ahte ii leat min bargu oahpahit fágagođđiid, min bargu lea baicce veahkehit dálueamidiid. Mii áigut loktet sámi árbevieruid árvvu olbmuid ruovttuide. ¶
Nieiddaid oahpaheapmi lea muđui juoga mii midjiide vissásit lea buorre. Veadjá leat aiddo dán oasis mii buoremusat lihkostuvvat. Lei viehka ebmui oaidnit nieiddaid čájeheamen biktasiid maid sii ledje duddjon skuvllas dálvvi. Sis ledje ođđa biktasat oaivečohkas juolgevuđđui. Bessen leat doppe go oahpaheaddjit ja stivra ságastalle nieiddaid goarrun gahpiriid birra. Muhtumat cuiggodedje go oahppit ledje gorron menddo ollu gahpiriid, fertejedje duhtat unnibui go 12 gahpirii, sii oaivvildedje. Muhto oahpaheaddji vástidii ahte ii oktage sáhte dadjat iežas máhttit goarrut sámegahpiriid go lea gorron dušše 12. Diekkár vástádusain gal notkkai sin njálmmiid. Dat čájehii ahte árbevierut ja kvalitehta ledje guovddášáššin doppe. ¶
Teorehtalaš oahpahus ferte heivehuvvot dábálaš eallima gáibádusaide ja čuovvut skuvlla várás mearriduvvon prográmma. Skuvla ii gula mange konfešuvdnii (oskkusearvegoddái), ja dárogiel- ja rehkenastinoahpahus lea man vuođul isket ahte leat go álbmotskuvlla ulbmilat juksojuvvon. Sii, geat áigot joatkit teorehtalaš oahpahusa, fertejit vázzit eará skuvllaid omd. Sámi nuoraidskuvlla Kárášjogas. Muhto sámegiella gal ferte oahpahuvvot dan muddui ahte oahppit máhttet dohkálaččat čállit jurdagiiddiset. Prográmma dadjá ahte skuvla galgá fuomášahttit ohppiid beroštit das ja atnit árvvus dan, mii lea mávssolaš sámegielas, ja dát bargu ii galgga báhcit dagakeahttá. Muđui leat sámi historjá ja ruovttudoallooahppu deaŧalaš fágat skuvllas – ja dás ii dárbbaš fuomášahttit man mávssolaččat dákkár fágat leat – nugo maiddái riektioahppu, rehketdoallu ja dábálaš fidnooahppu. Fága masa leat bidjan alla vuordámušaid, lea sárgun masa gullá stiila ja minsttaroahppu, vuosttažettiin sámi hervendáidda. ¶
Go dál lean nu dárkilit čilgen Stáhta ruovttufidnoskuvlla sámiide, de lea danin go skuvla lea máŋgga láhkai adnojuvvon geahččaleapmin. Muhto geahččaleapmi lea hui miellagiddevaš go dat lea áidna dánlágan stáhtaskuvla, ja veadjá šaddat minsttarskuvlan eará skuvllaide maid stáhta álggaha. Min mielas lea riekta ahte stáhta váldá dan badjelasas. Mun balan ahte priváhta organisašuvnnat eai guhkit áiggi nagot ruhtadili dáfus doalahit skuvlla go dákkár skuvladoaibma lea stuoris, ruhtaváilivuohta goarida skuvlla. Lea juoga boastut dainna vuogádagain jos manaš nu ahte šaddet váttisvuođat ruhtaváni dihtii. ¶
Deaŧalaš lea maiddái ahte skuvla ii galgga doaimmahit eará áššiid, ii duhtadit eará ulbmiliid go dan maid olles servodat háliida. In mun eisege oaivvil ahte miššonskuvllain ii lean deaŧalaš doaibma dan áigge go stáhta ii moraštan sámi álbmoga. Kultuvrralaš bargu, maid omd. Sámemiššuvdna dagai ja ain dahká, ii galgga duššindahkkot. Guhkes áiggi dat lei áidna organisašuvdna mii attii joatkkaoahpahusa. Muhto stáhta gal ii sáhte joatkit nu ahte buot doaimmat sámi nuoraid várás bázilduvvet. ¶
P. S. Soađi áiggi Guovdageaidnu boldojuvvui ja biliduvvui buot, nu ahte skuvlla leat ferten jođihit gaskaboddosaš visttis. Dat lea sakka čuohcan oahpahussii. Ođđa visti lea plánejuvvon ja 1956:s ledje juo dohkkehan plánaid, ja stáhta lea juolludan 1 milj. ruvnnu oahpahusvistái. Maiddái lea leamaš jearaldat internáhta ceggemis. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Dát lea áidna prentejuvvon muitalus, maid mii leat gávdnan, mii duođašta ahte Davvinjárgga gielddas leat leamaš sámegielat oahppit. Muđui sii leat leamaš hui čihkosis. Davvinjárgga 1986 Jahkegirjjis – Årbok for Nordkapp – lei 9-siidosaš artihkal, man namma lei Skolevesenet i Nordkapp kommune (Davvinjárgga gieldda skuvladoaibma), muhto das ii namuhuvvon sániinge ahte sámegielat oahppit dal livčče leamaš doppe. Artihkkala čálli lei Barre Prestbakmo, gii lei gieldda skuvlastivrra ovdaolmmoš áigodagas 1950–63. ¶
Ivar Utsi girjji Gullet mánat girjjeolggožii sárggui Ingunn Utsi iežas áhči muitaleamen mánáide. ¶
Magnar Mikkelsen lohka iežas divttaid, Porsáŋggu kulturvahkus, Leavnnjas 1988. (Govva: Svein Lund) ¶
Ivar Utsi riegádii Beaivvášgiettis Kárášjogas 1913:s, ja jámii 1982:s. Vánhemat ledje badjeolbmot, muhto son bajásšattai mearrasámi bearraša luhtte Reihvágis. Doppe su birgejupmi lei bivdit guliid ja maŋŋil son snihkkárušai. Ivar Utsi barggai maiddái sámepolitihkain ja báikkálaš politihkain ja lei ee. ovtta gaskka Davvinjárgga skuvlastivrras. ¶
Son čálii guokte girjji: Eallin dáhpáhusat 1980 ja Gullet mánat , 1982. Goappašiid girjjiid almmustahtii Jår'galæd'dji-lágádus. ¶
Ivar Utsi muitalus almmuhuvvui vuosttaš geardde Magnar Mikkelsena girjjis Hundre år under pisken , man Cappelena lágádus almmustahtii 1978. Mikkelsen dáhtui 13 eará finnmárkolačča muitalit muitalusaid iežaset eallimis. Lea imaštahtti ahte nu unnán olbmot muitaledje skuvlla birra. Dát lea okta moatti muitalusas skuvlavázzima birra. ¶
Magnar Mikkelsen lea riegádan 1938:s, son lea bajásšaddan ja orru Sáltesávjjus, Lágesvuonas. Son lea leamaš smávvadálolaš logenare jagi ja journalista ja girječálli olles eallimis. Son lea čállán 19 girjji, eatnasiin lea fáddá Finnmárkkus, doaimmahan áigečállaga Albatross ja ráhkadan filmma Sáltesávjju eallima birra. ¶
Sápmelaš lea beassan dovdat gillámušaid sihke rumašlaččat ja silolaččat. Boares áiggi rájes jo go ruoššat johte dáppe ja spedje, de leat sápmelaččat šaddan gillát. Sii leat čađa áigge leamaš unnitlogus ja nu leat vel dálge ja sii leat šaddan orrut jávohaga. Eai sii mangeláhkai leat vuostálastán, eai sii leat dorvvastan vearjjuide, sii leat dušše gillán. Vuosttaš geardde go sápmelaččatge čájehišgohte vuostálastinvuoiŋŋa, lei Guovdageainnu stuimmiid áigge, muhto muđui sii leat baicca gillán. ¶
Sii gillájedje ja orro jávohaga, ja almmolaš oktavuođain sii eai namuhuvvon ovdalgo sámi organisašuvnnat morránedje dahje sámekonsuleanta Henriksen bođii davás. Dalle de duste jietnadišgoahtit dan dili birra maid leat vásihan. ¶
Lean álo dovdan iežan geatnegasvuohtan čuollat sin beale ja ovddidit sin áššiid. Mun dat gal birgen seamma bures go gii ihkinassii dážaid, muhto duot duonat eai gal vel birge. Dál gal oažžugohtet sápmelaččatge oahpu, muhto lea menddo unnán. ¶
Reihvági skuvla 1909 ¶
(govva: Bernt Thomassen / Ulf Jacobsena govvačoakkáldat) ¶
Go mii vácciimet skuvlla dáppe Reihvágis, de eat ožžon hállat sámegiela. In máhttán sánige dárogiela go álgen skuvlii, in sánige. Dárogiella dat lei skuvlla giella ja duot joavdelas mearrádus lei vel nu ahte mii geat leimmet mánát eat beassan hállat sámegiela gaskaneamet nu ahte lei váttis golahit áiggi. Go mii mánát viegadeimmet olgun ja vikkaimet hállat sámegiela, de gilde min dan dahkamis. Lei viehka váigat go dalle jo beasai dovdagoahtit sielus daid cillosiid ja buddestatnamahusaid mat sámimánáin ledje. Dan don besset dovdat sielus jo 8-jahkásažžan. Dalle dearvvaheimmet stuorraservodaga. Ruovttus lei buot nu buorre ja mánnái lei somá ja illu, muhto go skuvlii bođii, de beasai gal dovdat gillámuša. Lei bahča ja lossat ja máŋga duona gillájedje sakka. ¶
Mun ohppen veahá dárogiela ja ledjen čeahppi skuvllas. Jos lei mihkkege maid oahpaheaddji jearai, de máhtten vástidit, juoga maid earát eai máhttán. Danin go ledjen čeahppi, de mu dolle árvvus. Muhto dat duonat mat eai lean čeahpit, makkár dilli sis lei! ¶
Danin dadjenge Gjærevollii ((Olav Gjærevoll (1916-1994) lei professor botanihkas, stuoradiggeáirras Bargiidbellodaga ovddas ja moadde háve mielde ráđđehusas.)) : Sápmelaččat leat beassan dovdat silolaččat eai dušše rumašlaččat. Dán geažil mun dagan buot maid sáhtán sámeáššiid hárrái ja bealuštan sápmelaččaid. ¶
Bajásšattadettiin ja nuorran mii, sámegielagat ja earát máŋgii šattaimet vuostálagaid. Dárogielagat eai atnán nuppiid, sámečivggaid, seammadássásažžan; dat dat nie cielahedje geat iežaset atne dážan. Nugo Hitlerge: son geavahii juvdálaččaid oaguhit juvdálaččaid, dat lei su buoremus vearju. Nu lea norgalaš stuorraservodatge geavahan dáruiduhtton sápmelaččaid veahkkin oaguhit eará sápmelaččaid. Sii han ledje vearrámusat. ¶
Go eváhko áiggi bođiimet máttás, de dovddaimet ahte eará dážain lei earálágan vuoigŋa. Sii hirpmástuvve! Maid! Máhttit go mii maid eará giela go dien hedemárkkugiela. Sii atne min árvvus go máhtiimet guokte giela. Nu lea leamaš álohii: Bahámus oaguheaddjit leat dáruiduhtton sápmelaččat. ¶
Dáruiduhttinpolitihkka dat lei sivalaš ja mii diehtit dan dili man geažil min váhnemat gillájedje. Maŋŋá náitalin ja mánáiduvaime, ja min kránnjás, Erik Samuelsenis, ledje maid smávva mánát. Johan Sirkka – gii maŋŋá gohčodii iežas Stålsettan – barggai oahpaheaddjin Reihvágis. Son gilddii min hállamis sámegiela mánáiguin ruovttus, ja man gallii mii eat lean ovtta sajis. Ovtta háve mun muittán erenoamážit, moai uhces ean doarrán. ¶
Son dadjá: Don it oaččo lobi hállat sámegiela mánáidatguin! Sii han šaddet dan muttus jallat ahte eai ádde eai maidege go álget skuvlii! ¶
De dajan sutnje: – Du teoriija, diet ii doala deaivása. Go mun álgen skuvlii, de in máhttán in sánige dárogiela, in ádden sánige. Muhto dalle go bessen 7 jagi maŋŋá álbmotskuvllas, de ledjen mun buot čeahpimus min luohkkálaččain. Ii lean giella mii dan dagahii, go mun in máhttán dárogiela, dat ii leat munnje oahpahan maidege. ¶
Ii leat imaš ahte dánlágan vuortnuheapmi čuohcá váhnemiidda. Sii vuollánedje hállagoahtit heajos dárogiela mánáidasaset, nu ahte mánát eai beassan oahppat sámegielage. Ollu nuorra olbmot sivahallet vánhemiiddiset go masse giela, sii eai leat beassan oahppat sámegiela. Ii sáhte sivahallat váhnemiid, dat lea stuorraservodaga sivva, dat lea dáruiduhttinpolitihka sivva. Maŋŋá go sámi organisašuvnnat morránedje, de sii ložžegohte giellapolitihkaset, ložžegohte binnánaš. ¶
Ivar Utsi nieida Ingunn muitala Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Stáhta ruovttufidnoskuvla sámiide álggahuvvui 1952:s, ja skuvllas lei dát namma gitta 1967' rádjái. Vuosttaš áiggi lei skuvla gaskaboddosaš lanjain dan botta go bistevaš skuvlla huksejupmi ain maŋiduvvui. 1956' rájes ii čađahuvvon olles jahkái skuvla ovdalgo skuvla 1960:s fárrii sierra visttiide. Dát lei stuora ovdáneapmi, muhto seammás lei ođđa álggaheapmi mearkan rievdadusaide suorgehámádusain ja sisdoalus. Erenoamáš sámi sisdoallu šattai buorremuddui čáhkket saji našuvnnalaš hápmái. ¶
Dát muitalusažat leat eanas čállojuvvon dokumeanttaid vuođul mat leat gávdnon Sámi joatkkaskuvlla ja boazodoalloskuvlla arkiivvas, Romssa stáhtaarkiivvas, ja sámikonsuleantta Hans J. Henriksena arkiivvas Sámi arkiivvas Guovdageainnus ja Girko- ja oahpahusdepartemeantta arkiivvas Riikkaarkiivvas. Mii leat maid bidjan vuođđun Edel Hætta Eriksena čállosa skuvlla ávvucállosis (( Sámi joatkkaskuvla ja boazodoalloskuvla: Árbevieruiguin ja oahpuin boahtteáigái. SJSBS / SVSRS 1952–2002. SJSBS 2002.)) ¶
Lassin dasa maid leat čállosiin gávdnan, leat mii váldán mielde moadde muitalusaža maid ovddeš oahppit ja oahpaheaddjit leat muitalan. ¶
«Dát skuvla lea áidna iežas láganis olles máilmmis» , nu dajai dalá ruovttufidnoráđi kánturhoavda Ragnar Nordby skuvlla birra man namma dalle lei Statens heimeyrkeskole for samer (Stáhta ruovttufidnoskuvla sámiide). Nordby lei ieš vuojeheaddji oažžut skuvlla johtui, ja son barggai garrasit dan nala ahte skuvla galggai šaddat guovddážin sámi kultuvrra gaskusteamis ja ovdánahttimis. Dat boahtá čielgasit ovdan su sáhkavuorus davviriikkalaš sámekonferánsas, mii lea bájuhuvvon dán girjjis. Sámi joatkkaskuvlla 50-jagi historjjás ii leat báljo oktage nu áŋgirit dorjon guovddáš skuvlaeiseválddiid bealis go son. ¶
Deháleamos vuojeheaddjit ledje goitge báikkálaš olbmot. Juovlamánu 3. beaivve 1951 nammadii Guovdageainnu suohkanstivra suohkanlaš fidnoskuvlalávdegotti, ja go skuvla álggahuvvui, de doaimmai dát lávdegoddi skuvlla stivran gitta 1959' rádjái. Sin searvvis geat serve ráhkkanahttit skuvlla, ledje skuvlaolbmot; Ola Aarseth, Anders Bongo ja Edel Hætta Eriksen, duojárat; Lauri ja Toivo Keskitalo, boazosápmelaččat; Aslak N. ja Nils A. Logje, ja giehmánni Isak Hætta. ¶
Fidnoskuvlla álggaheapmi sámiid várás bođii njuolga Davvi-Norgga huksenprográmmas, maiddái gohčoduvvon Davvi-Norgga-plánan, mii lea ráđđehusa prográmma ođasmahttit guovllu. Stuoradiggedieđáhusas plána birra ¶
Stuoradiggedieđahusas plána birra ((Stortingsmelding 85 – 1951, s. 105)) geardduhuvvo fylkkaráđi cealkámuš guovlluplánemii Finnmárkkus: «Lea okta ealáhussuorgi mii ii leat šaddan mielde, namalassii boazodoallu ja ruovttubargu sámi guovlluin bohccobuktagiid vuođul. Lea danin cealkámušas mii ovdal lea almmuhuvvon, evttohuvvon ahte ceggejuvvo bistevaš fidnoskuvla sámi nuoraide, ja ahte dát skuvla biddjojuvvo Guovdageidnui. Fylkkaráđđi lea iežas vuosttaš cealkámušas dadjan earret eará: «Earret daid doaimmaid mat leat namuhuvvon Girko- ja oahpahusdepartemeanttas, áigu Fylkkaráđđi evttohit hukset bistevaš fidnoskuvlla sámi nuoraide. Skuvla berre ceggejuvvot Guovdageidnui, mii lea Finnmárkku buot stuorámus boazosuohkan, ja vuosttažettiin berre lágidit fágalaš oahpaheami sámi bártniide gos ohppet ávkkástallat luonddubuktagiid (dákteduoji, meaidit bohcconáhki/duolji, muorraduoji jna.) ¶
Fylkkaráđđi oaidná dán stuora ja dehálaš bargun, vuosttažettiin danin go fágalaš oahpaheapmi namuhuvvon surggiin dakkaviđe addá buoremus vuođu gánnáhahtti ruovttufidnui min meahccesuohkaniin. ¶
Jus geahččá dáid maŋemus áiggiid ovdáneami boazodoalu siskkobealde, de oaidná čielgasit ahte vaikko boazolohku lassána jagis jahkái, de leat unnit ja unnit olbmot geat barget dušše boazodoaluin, muhto fas nuppe bealis lassánit dálonat geat ellet šattohis eanandoaluin mas ii leat dinenvejolašvuohta, ja veahá bivdduin ja guolástemiin. ¶
Dás lea stuora barggahanváttisvuohta, man goit buori muddui sáhttá jávkadit jus buori plána vuođul hukse ruovttufidnu kvalitehtalaš vuođu nala, ja dološ sámi duodjekultuvrra seailluhit ja viidásit odvánahttit. ¶
Dinenvejolašvuođat sámi ruovttufidnogálvvuin leat hui buorit, leaš dal dákte- dahje čoarvebarggut dahje eará gálvvut ráhkaduvvon bohccoduoljis ja sisttis ja eará vuovdingálvvut. ¶
Fylkkaráđđi áigu dán vuođul nammadit lávdegotti mii bargá viidáseappot dáinna áššiin ja jođáneamos lági mielde buktá konkrehta árvalusaid plána čađaheapmái.»» ¶
Nugo dábálaččat go ođđa ásahusat galget álggahuvvot, de leat eanet suohkanat mat háliidit daid iežaset suohkanii. Nu maiddái go šattai sáhka ruovttufidnoskuvlla birra sámiid várás. Guovdageaidnu lei gal ovddemusas oččodeame skuvlla, muhto Kárášjohka lei maid jođán searvat digáštallamii, ja sáddii sisa hui vuđolaš plána skuvlla birra. Áltá geahččalii maid, skuvlabearráigeahčči Hj. Bellika čálii reivve Eanandoallodepartementii čakčamánu 27. beaivve 1951, ja evttohii ahte «Álggahuvvo gaskaboddosaš sámi suorgi fidno-kursaide Álttás boahtte skuvlajagi rájes (1952/53).» Lea ákkastuvvon dainna go Álttás leat buorit visttit ja oahpaheaddjit, dan sajis go boahtá váldit áiggi hukset dákkára Guovdageidnui. Guovdageainnu skuvlastivra hilggui dan dáinna lágiin: «Álttá evttohusa álggahit gaskaboddosaš oahpahusa min nuoraide fidnoskuvllas, fertet mii hilgut, maiddái dan dihte go mii ballat ahte soaitá maŋit áigái váddásit beassat eret gaskaboddosaš ortnegis álggahan dihte bistevaš ortnega Guovdageidnui.» ((Sierračálus Guovdageainnu skuvlastivrra čoahkkingirjjis, 16.11.1951. Gáldu: SJSBS arkiiva, Stahtaarkiiva Romssas.)) Fylkka bealis doalahedje ásaheami Guovdageidnui. Dát ákkastallojuvvo earret eará go suohkan lea «riikka buot stuorimus boazosuohkan» ja ahte doppe lea eanemus dárbu ohppui. ¶
Bájuhuvvon cealkkámušas fylkkaráđis 1951:s daddjojuvvo ahte «vuosttažettiin ferte oažžut fágalaš oahpaheami sámi bártniide ávkkástallat luonddu buktagiid.» Dát lea áidna čálus mas mii leat gávdnan ahte skuvla galggai leat dušše bártniid várás. Buot maŋit plánain ja praksisas ledje nieiddat mielde álggu rájes. Goitge dovdui bártniid vuoruheapmi plánenlávdegotti reivves 1952:s, mas háliidit skuvlla mii sáhttá váldit vuostá «30 oahppi, 20 dievddu ja 10 nissonolbmo.» ¶
Movt de šattai duohta dilis? Vuosttaš skuvlajagi, 1952/53 ledje skuvllas 8 nisson- ja 7 dievdooahppi, ja maŋŋel ledje maiddái nieiddat dávjá eanetlogus. Lei čielga erohus nieida- ja bárdnesurggiin. Muhtin čállosiin lea maid sáhka dievdo- ja nissonossodagain. Náhkkemeaidin, náhkkegoarrun ja duddjon, goarrun, čuoldin, botnin, šaddoivdnen ja gođđin leat «praktihkalaš oahpaheapmi nissoniidda» , ja dievdduid fágat leat metálladuodji, muorraduodji ja čoarve- ja dákteduodji. ¶
Ii oidno gostege ahte oktage oahppi lea rasttildan sohkabeallái mearriduvvon rájiid vuosttaš áigge. Vuosttažat guđet dahke dan, ledje muhtin nieiddat geat álge snihkkársuorgái 70-logu álggus. ¶
Nu maŋŋit go 1970:s, bargojuvvui álggahit ruovttudoallosuorggi skuvlii, ja lei čielggas ahte dát suorgi lei nieiddaid várás. Guovdageainnu dáloeamitsearvi (husmorlag) sáddii reivve skuvlii njukčamánu 4. beaivve 1970:s ahte dorjot dán plána. Dat ákkastuvvo ná: «min nuorra nieiddain lea váttis oažžut barggu buohcciviesuin, internáhtain, hoteallain ja eará sullasaš bargosajiin. ... Juoga mii lea buot deháleamos lea ahte min boahttevaš dálueamidiin lea dálueamitskuvla ovdal go mannet iežaset eallima deháleamos bargui, leahkit dálueamidin ja eadnin.» ¶
Skuvla álggahuvvui dalle go dáruiduhttinpolitihkka ain ráđđii Norgga skuvllas ja servodagas. Skuvladoaimmahaga ovttastahttinlávdegoddi (Samordningsnemnda for skoleverket) lei moadde jagi ovdal várrogasat evttohan ahte dát politihkka berrešii rievdaduvvot nu ahte sámi giella ja kultuvra sáhtášedje oažžut saji skuvllas. Dát ii mange ládje čuovvoluvvon ja álbmotskuvllas doaimmai ain dáruiduhttinnjuolggadus 1898' rájes. Sámi kultuvra rehkenastojuvvui dakkárin mas ii gánnáhan váldit vára. ¶
Dán oktavuođas leage mearkkašahtti ahte ruovttufidnoskuvla bidjá nu alla deattu sámi kultuvrii. Ulbmil maid vuosttaš plánenjoavku bijai, lea dás hui čielggas: 1. hukset vuođu buoret ruhtadillái – sihke dáloniidda ja boazosápmelaččaide. Veahkki iešbirgejupmái. 2. boktit beroštumi ja árvvusatnima dasa mii lea mávssolaš sámi kultuvrras ja gielas. 3. boktit ja nannet stiila- ja málleberoštumi. Gávdnat ja cieggadit sámi erenoamásvuođaid čuohppamis, minstaris ja hervendáidagis. Dás ferte váldit vuhtii ahte oahppit sáhttet boahtit iešguđet sámiguovllus geas leat iežaset mihtilmasvuođat. ¶
Fáttát mat leat biddjojuvvon praktihkalaš oahpaheapmái čuovvolit dán ja čájehit ahte dás leat jurddašan sámi kultuvrra ja sámi máhtu vuođđun skuvlii. ¶
Metálladuodji Erenoamážit niibbit, bohccobiellut, reahka- ja gieresruovddit, jiehkkut neaskimii. ¶
Muorraduodji Reagat (rišla- ja bargoreagat), gierresat, leaŋggat, áissát, stoahčehat, spagát, gárit ja muorraguvssit, vuodjaskáhput, sabehat. Ráhkadit johkafatnasa ja dasa lassireaidduid ja neavvuid. ¶
Čoarve- ja dákteduodji Čiktingeahpa, čoarvegielat, ávohasfakkit, boaganroahkit, nállogoađit, njuikun, gođđinsákkit, niibenađat ja dohpat. ¶
Náhkkedikšun/ meaidin Meaidit / dikšut duljiid / beaskanáhkiid dálvegeavaheapmái. Dikšut, bárket / ostet sisttiid geassegeavaheapmái. ¶
Náhkkegoarrun Beaskkat, gápmagat, gálssohat, čázehat, niesteseahkat jna. ¶
Goarrun Gávttit, gahpirat jna. ¶
Čuoldin Vuoddagat ja bárggežat, boahkánat ja daid válbmen. Gákkis ja duhppen. ¶
Botnin ja šaddoivdnen Gođđin- ja čuolddaláiggit, suohppun ja livveláigi gággásii, rátnočuoldin. ¶
Gođđin Fáhcat main leat boares sámi minstarat ja eará atnudiŋggat. ¶
Inger Marie H. Hætta goarrunmašiinnain bargame, 1955. ¶
Gihppagis Yrkesopplæring i Finnmark mii bođii 1954:s, govviduvvo skuvlla ulbmil ná: «Skuvla háliida addit sámi nuoraide teorehtalaš ja praktihkalaš oahpaheami nu ahte sii máhttet deavdit johttisápmelaččaid ja dáloniid dárbbuid reaidduide ja eará atnudiŋggaide.» ¶
Min áiggis lea sátni ruovttufidnoskuvla áigá juo jávkan. Go gullat dan sáni, de soaitit mii jurdilit ruovttu-fidnoskuvlla, fidnoskuvlla mii lea ruovttubáikkis. Muhto riekta lea ruovttufidno-skuvla, skuvla ruovttubarggus. Sátni mearkkaša sullii dan maid odne gohčodit duodjin, bargu mii bargojuvvo ruovttuin ráhkadit diŋggaid iežas atnui ja jus vuovdima várás. Sámegillii sáhttá dadjat ahte ruovttufidnu lea seamma go duodji. ¶
Ovddasvástádus dákkár ohppui sirdojuvvui 1933:s Girko- ja oahpahusdepartemeanttas Eanandoallodepartementii. Lei Eanandoallodepartemeanta mas lei ovddasvástádus álggahit Stáhta ruovttufidnoskuvlla sámiide. Muhto moadde jagi maŋŋel bođii skuvlii čálus: «Hálddahus buot áššiin mat gullet ruovttufidnui (duodji, viessoindustriija ja smávvaindustriija) sirdojuvvo Eanandoallodepartemeanttas Girko- ja oahpahusdepartementii suoidnemánu 1. b. 1955:s.» ¶
1935 rájes lei ruovttufidnoskuvllaid hálddahus ráđis (Ruovttofidnu riikkaráđđi). Dás ledje olbmot geat beroštedje seailluhit ja ovdánahttit boares dujiid ja giehtabargguid. Dát organiseren soittii leat mielde váikkuheame dasa ahte lei vejolaš sámi kultuvrra vuođul cegget sámi ruovttufidnoskuvlla. Skuvlla historjjá vuosttaš áigodagas ii leat mihkkege čállojuvvon mii čájeha ahte guovddáš eiseválddit geahččaledje rievdadit sisdoalu eanet nášuvnnalaš hápmái. Ii lean dan áiggis goassege sáhka geavahit nášuvnnalaš oahppoplánaid. ¶
Vuosttaš jagiid ii lean ge eksámen skuvllas. Čállosis skuvlajagis 1954/55:s muitaluvvo ahte dán rádjái ii leat čađahuvvon eksámen guđege fágas, muhto lea jurdda geahččalit čađahit eksámena giđđat 1955:s. Dat čađahuvvui maid, ja Riikkaarkiivvas lea vurkejuvvon listu olggobealde váldon sensoriid namaiguin čuovvovaš fágain: Fidnooahppu dievdduide, čoarve- ja reaidoduodji, fidnooahppu nissoniidda, rehkenastin, ruhtadoallu, njálmmálaš ja čálalaš sámegiella ja sámi historjá. ¶
Vuosttažettiin lei ruovttufidnoskuvla eaktodáhtolaš fálaldat nuoraide geat ieža háliidedje oahpu. Muhto unnimusat okte lea skuvla geavahuvvon dasa ahte njulget hilbes nuoraid dan sadjái go sáddet sin skuvlaruktui. Oanehis áiggi maŋŋel go skuvla lei álggahuvvon čálii Guovdageainnu várjalanráđđi reivve Oarje-Finnmárkku politimeasttirii. Dás čujuhuvvui ahte okta nuorra «galggai biddjot nu (skuvlaruktui dehe sullásažžii) movt Erenoamášskuvllaid direktoráhtta oinnii heivvolaččamussan» . Bárdni galggai sáddejuvvot Bastøy skuvlaruktui, muhto dasa bohte vuostecealkámušat: «Go šattai dovddusin dáppe ahte NN (čihkkojuvvon namma, doaimm.) galggai sáddejuvvot Bastøyai, de čájehedje oallugat sihke várjalanráđi siskkobealde ja olggobealde vuosttehágu ja balu dasa. Maŋŋil ságastallamiid sunddiin Álttás, de lean mun guorahallan ahte lea go vejolaš oažžut su sajustit eara ládje, nu ahte son geahču vuolde beasašii oahppat juoidá mas sáhtášii oažžut ávkki maŋŋil eallimis, nugo vuogas barggu, ja gos son ii šatta «merkejuvvot» dan dihte go son boahtá sámi birrasis, iige gulahallan dárogillii. Maŋŋil máŋga geahččaleami duššás, rahpasii dán čavčča vejolašvuohta Guovdageainnu ođđa fidnoskuvllas.» ¶
Dasto mearriduvvui ahte bárdni galggai «biddjot Guovdageainnu fidnoskuvlii... Jus bárdni aŋkke biehttala vuolgimis fidnoskuvlii dahje meannuda hejot, de sáddejuvvo dakkaviđe Bastøyai.» ¶
Álgojagiid sáhtte oahppit ohcat doarjaga oastit mašiinnaid ja duodjeneavvuid. Sii sáhtte oažžut gitta 200 ruvnno rádjái, muhto de galge čállit ohcamuša fidnolávdegotti jođiheaddjái. Ohcamušat 1953:s leat vurkejuvvon skuvlla arkiivii, ja doppe sáhttá gávdnat máŋggalágán ohcamušaid. Muhtimat ledje čujuhuvvon (Guovdageainnu fidnolávdegoddái), earát fas «Herr Ola Aarsethii» , ja soapmásat fas eanet eahpeformálalaččat, nugo dát (originala reive lei dárogillii): ¶
Guovdageaidnu 30/5 ¶
OVLLÁI Mun áigon dušše čállit dan ohcamuša birra, dahje dan mášiinna birra. Ahte sáhttet diŋgot ođđa mašiinna (Singer) duolbmunmašiinna. Go Elen Klemetsenas ii lean mašiidna vuovdit. ¶
(N.N.) ¶
Ola Aarseth lei Guovdageainnu skuvlahoavda, ja dasa lassin lei ruovttufidnoskuvlla stivrajođiheaddji Dás son lea joatkkaskuvlla (framhaldsskuvlla) bráhka ovddabealde 1950-logus.. ¶
(Govva: Odd Mathis Hætta, Gáldu: Muitalusat ja dáhpahusat Guovdageainnus - Govvagirji IV) ¶
Ii lean álo nu buorre ruhtadilli skuvllas, ja danne geahččaledje veahkehit gáržžes skuvlabušeahta dan láhkái ahte vuvde visot maid sáhtte vuovdit. Čoarveduojis báhce bázahusat maid ii sáhttán geavahit atnu- dahje čikŋabiergasiidda, ja jagi 1954:s čálii rektor reivve máŋggalágáš fabrihkáide ahte ostet go sii daid ávnnasin liibmii. Maŋimuš ožžo jođu A/S Norsk Benindustriai, guhte áiggui máksit 0,15 ruvnnu gilus, go leat buktojuvvon Lørenskog stašuvdnii Oslo lahka. ¶
Juo álggu rájes oassálasttii skuvla riikkaidgaskasaš ovttasbarggus. 1954:s čálii Ruonáeatnandepartemeanta Københámmánis ja giitalii golmmaid leaŋggaid ovddas maid skuvlla oahppit ledje duddjon. ¶
Erenoamáš čábbát duddjojuvvon heargeleaŋggat, Guovdageainnu gilišiljus. Várra ii lean seammá čábbát hervejuvvon leaŋga mii sáddejuvvui Ruonaeatnamii. Dát lea ¶
(Govva: Sállana sámegieloahppit ) ¶
Ruovttufidnoskuvla álggahuvvui 7 jagi ovdal go láhka rievdaduvvui nu ahte sámegiella lei lobálaš álbmotskuvllas ja 15 jagi ovdal go sámegiella čađahuvvogođii oahpahusgiellan álgooahpaheamis. Lihkká lei sámegielfága plánejuvvon oassin ruovttufidnoskuvllas álggu rájes juo. Dát čađahuvvui maid, ja Anders Bongo lei oahpaheaddjin. ¶
1955:s ja 1956:s lei sámegiella maid eksámenfágan, ja sámekonsuleanta Hans J. Henriksen lei sensorin. Su vuorkkás leat mii gávdnan eksámeniid árvosániid goappašit jagiid. Árvosánit leat jámma buorit, muhto muhtin ohppiide lea sensora namuhan ahte dain ohppiin ferte leamaš beare heajos duogáš davvisámegielas ahte dáidda livččii sáhttán addit rievttalaš árvvoštallama. ¶
1955:s lei eksámena sisdoallu diktáhta ja stiila, ja 1956:s fas diktáhta ja jorgaleapmi. 1955' eksámena oktavuođas namuhii Henriksen čuovusreivves skuvlajođiheaddjái Sigurd Skoglundii: «Bongo ferte bargan ollu sámegieloahpahemiin. Dat oidno bohtosiin dušše snoagga 10 mánu sámegiela oahpaheamis obanassii, mii guoská čállimii ja riektačállimii» . Ovtta eksámenčállosii lei sensor nu liikon ahte čállá: «Bivddán du árvvoštallat diktit stiilla maid oahppi nr. 2 lea čállán boahtit ávkin sámi lohkangirjái, dan maid Edel Eriksen dovdá go son lea miellahttu joavkkus geat leat čohkken čállosiid dasa. Rievtti mielde leat čállosat dán girjái sáddejuvvon juo Girkodepartementii, muhto galggašii sáhttit oažžut dán bihtá dasa mielde, jus joavku nu háliida. Lea go vejolaš ahte don divttát Edel Eriksena oaidnit dán stiilla?» ((Dađe bahábut ii sáhte Skoglund leat dahkan dan, go Edel Hætta Eriksen muitala ahte son ii goassege ožžon dakkár stiilla. Ii leat leamaš vejolaš gávdnat bargobihtáid ii ge vástádusaid.)) ¶
1955:s lei lassin sámegiela čálalaš eksámenii maiddái sámegiela njálmmálaš eksámen ja sámi historjá. ¶
Sámegiella orru geavahuvvon ollu oahpahusgiellan. Ii lean makkárge gáibádus geavahit dárogiela doppe gos sihke oahpaheaddjit ja oahppit ledje sámegielagat. Cuoŋománu 8. b. 1952:s cealká fidnoskuvllalávdegoddi: «Oahpahus berre eanemus lági mielde čađahuvvot sámegillii, goit praktihkalaš fágain.» ¶
Vuosttaš jagiid ledje measta buot oahppit eret Guovdageainnus, ja nu ledje eanas oahppit sámegielagat. Maŋŋil boahtigohte oahppit maiddái eará guovlluin. Oassi sis eai máhttán sámegiela, dahje sámegiella maid sii máhtte lei nu earalágán go Guovdageainnu suopman ahte lei váttis dan ipmirdit. Eanemus sámegiella geavahuvvui nieiddaid praktihkalaš oahpahusas. Doppe ledje eanas sámegielat oahpaheaddjit. Snihkkároahpaheaddji ja skuvlajođiheaddji Skoglund ii máhttán sámegiela. ¶
50-logu álggogeahčen lei eanas oassi Davvi-Romssas ja Finnmárkkus ain huksema vuolde maŋŋel soađi. Skuvllat ledje dávjá muhtunlágan bráhkain. Nu lei maid Guovdageainnus, ja go de galge álggahit ođđa skuvlla, de ii lean álki gávdnat saji. Álggos lei dievas ovttamielalašvuohta ahte deike ferte hukset ođđasa, muhto álge goitge gaskaboddosaš čovdosiiguin; barggahagat iešguđetlágán bráhkáin ja teoriijaoahpaheapmi álbmotskuvllas eahkediid. ¶
Optimisttalaččat rehkenasttii plánenjoavku 1951:s ahte huksen sáhtii álggahuvvot 1952:s, muhto nie álki ii lean. Stuoradiggeproposišuvdna nr. 1:s čuožžu: «Stuoradiggedieđáhusa nr. 85 (1951) mielde evttoha Eanadoallodepartemeanta ahte álggahuvvo sámi ruovttufidnoskuvla Guovdageidnui ja ahte huksemii internáhta ja skuvlavistti 1. huksenceahkkái, juolluduvvo 400 000,- ruvnno, ja dasa lassin 80 000,- ruvnno háhkamiidda ja doaibmagoluide, oktiibuot 480 000,- 1952/53 bušeahtas.» ((Stortingsproposisjon nr. 1, tillegg nr. 30, 5. siidu lasáhusas.)) ¶
Njukčamánu 27. beaivvi 1952 sádde plánenjoavku reivve Fylkkabargokántuvrii. Dás leat ain optimisttat: «Huksemat vedjet álggahuvvot 1952 geasi.» ¶
Nu ii dáhpáhuvvan, ja stuoradiggeproposišuvdna 1-54 dieđiha: «Juolludeamis skuvlii sámiid várás, Guovdageainnus, ru. 480 000,- lea vel báhcán 409 000,- ruvnno jahkái 1953–54. Juolluduvvon supmi ja juolludeapmi jahkái 1953–54, ru.480 000,-, de lea oktiibuot 889 000,- ruvnno geavaheapmái. Departemeanta rehkenastá ahte ii dárbbašuvvo juolludeapmi jahkái 1954-55, muhto ahte sáhttit máhccat gažaldahkii maŋŋel.» ¶
Huksen ii álggahuvvon vel 1953:s ge, go njukčamánus 20. b. čálii Finnmarksposten: «Ođđa bistevaš vistti ceggegohtet dán geasi.» Muhto boahtte guovtti mánus ferte bissehuvvon. Go miessemánu 19. b. 1954:s bivdá skuvlajođiheaddji ruđa gaskaboddosaš čovdosii, go juo «skuvlla bistevaš visttit eai sáhte rehkenastot ceggejuvvot dán jagi.» ¶
Dál šattai oalle váttis dilli, ii lean dohkálaš čađahit skuvlla dákkár dilálašvuođas. Maiddái fámut olggobealde skuvlla beroštišgohte áššis. Finnmárkku Sámi Ráđđi čálii borgemánu 1954:s reivve Eanandoallodepartementii ja váiddii go huksen ii lean vel álggahuvvon. Maŋŋel go guorahalle dárbbu, de čállojuvvo vel viidáseappot: «Ii oro jáhkehahtti ahte leat ruđat maid stáhta ii nagot juolludit. Sáhttá jearrat galget go sápmelaččat ain čujuhuvvot Sámemišuvnna skeaŋkkaide go lea sáhka ruđas ja kultuvrralaš ásahusain. Sámi ráđđi áigu mearkkašuhttit ahte eahpida Norgga stáhtafámuid oaidnit sámiid váttisvuođaid dainna duođalašvuođain, masa unna olmmoščearddažis, iežas mihtilmas árbevieruiguin, lea vuoigatvuohta, dákkár nuppástuhttináigodagas mii dál lea sámiid ovddabealde, mas leat nu stuora váikkuhusat. ... Ráđđi bivdá dasto ahte gudnejahttojuvvon eanandoallodepartemeanta juolluda dárbbašlaš ruhtameari hukset bistevaš visttiid Stáhta ruovttufidnoskuvlii, nu ahte huksen sáhttá álggahuvvot 1955' giđa.» ¶
Jagi maŋŋel čállá aviisa Nationen geassemánu 3. beaivve 1955:s: «Lea doaivva ahte ruovttufidnoskuvla sápmelaččaid várás sáhttá huksejuvvot juo boahtte geasi.» ¶
1955:s čálii aviisa Nationen ahte lei doaiva skuvlla hukset 1956:s. Liikká ii lean válmmas geavahussii ovdal go 1960. ¶
Mánu maŋŋel mearrida skuvlastivra garra cealkámuša mas čuožžu: «Ruovttufidnoskuvla sápmelaččaid várás lea dál 3 jagi doallan kurssaid gaskaboddosaš visttiin, ja heajos dilis. Leat goitge joatkán go ain leat ožžon lohpái ahte ođđa visttit huksejuvvojit. Go čađat maŋidit ja gesset ruovttoluotta osiid juolluduvvon ruđain, de dat dagaha eahpesihkarvuođa skuvlla ja dan boahtteáiggi birra. Dát áššit leat billistan skuvlla nama ja dahkan eahpádusa eiseválddiid dáhttui čađahit plána hukset ruovttufidnoskuvlla sámiide.» ¶
1956:s gávnnaha skuvlla stivra dilálašvuođa nu váttisin ahte mearridit bissehit skuvlema gitta dassážii go ođđa visti lea gárvvis. Skuvlajođiheaddji ohcá eará skuvlii barggu, ja čuovvovaš jagiid lágidit dušše muhtin oanehis kurssaid maid skuvlla stivra hálddaša. ¶
Skuvlla visttit válbmanedje 1959:s, ja borgemánu 27. beaivvi 1959 čállá Vestfinnmark Arbeiderblad ahte vuosttaš oahppit álget golggotmánus. Duohtavuođas álggii albma skuvla easkka 1960' čavčča. ¶
Sárgun: Arvid Sveen, 1972 ¶
Stivrabeavdegirjjis 13.04.1958: «Evttohuvvo ahte skuvlajođiheaddji lassin biddjojuvvo okta dievdo- ja okta nisson- fágaoahpaheaddji. Jođiheaddji birra: Jođiheaddji galgá vuosttažettiin hálddašit ja hábmet skuvlla birrasa, iige dárbbaš leat fágaoahpaheaddjin praktihkalaš fágain. Son berre leat akademihkar ja sus berre leat gullevašvuohta ja beroštupmi sámi kultuvrii ja gillii.» (Beavdegirji lea čállon dárogillii ja lea čállon = Dievdu berre leat akademihkar. Eai sáhttán dalle jurddašit ahte jođiheaddji sáhtii leat nisson.) ¶
Maŋŋel go muhtin jagiid ledje leamaš huksemat ja muđui unnán doaimmat sáhtii Stáhta ruovttufidnoskuvla sámiide viimmat plánet álggaheami ođđa visttiin čakčat 1960:s. Dán oktavuođas sáddejuvvui reive sámekonsulentii Hans J. Henriksenii: «Dál leat ollen nu guhkás iešguđetlágán bargguiguin ja reaidoháhkamiin ahte doaivut oažžut skuvlla johtui golggotmánu álggus dán jagi.» ¶
Vurkejuvvon ovttas dáinna reivviin gávnnaimet čállosa mii čielgasit lea jurddašuvvon aviisaalmmuhussan ja vaikko muđui almmuheapmin. Čálus lea sihke dárogillii ja sámegillii, ja orru leame Hans J. Henriksen guhte lea jorgalan dan. Čálus čájeha ahte dál lei boahtán áibbas ođđa suorgestruktuvra skuvlii, mii sulastahttá suorgejuohkima dáru fidnoskuvllain ja duodjeskuvllain: ¶
Státta ruovtofid'noskuv'la sámiide – Guov'dagæinos – ¶
Dat skuv'la vuos'táivál'dá elevaid skuvlajakkái 1960/61, mii ál'gá oktobera álgos. Buokkat guđet læt gær'gan ál'bmut- ja joatka-skuvlas sát'tet åccat saji. Skuvlas læt čuovvovaš fága-oasit: A. Muorraduoddji. B. Ruov'di- ja metálla-duoddji. C. Gåđđin ja goarron. D. Kursat soames lágánat. Práktikalaš mát'táhæmi báldas ad'dujuvvut šad'dá teoretalaš oappahæbmi. Oappahus læ frid'dja, ja vejulaš šad'dá læt åccat stipende jåttimii ja årromii dan skuvlas. Åđđa internáttas leat buorit årronlanjat elevaide ja bårramuš fuolahuvvu dievvasit. Visubut dieđoin ad'dá skuv'la gå dasa sádde jæraldaga adreassain: Statens heimeyrkeskole for samer, Kautokeino. Åccan saji oaž'žon dittii dan skuv'lii ber're sisasád'dejuvvut fargamusat. ¶
Dáid báhpiriid fárus gávdnat maid «Gaskaboddosaš plána Stáhta ruovttufidnoskuvlii sámiide, Guovdageainnus.» Dás lea oanehis čilgehus dán njealji ossodaga sisdoalus mat leat namuhuvvon ovdalis. Dan sajis go praktihkalaš fágat 1952' plánas ledje čielgasit čadnojuvvon sámi kultuvrii ja sámi servodaga dárbbuide, leat dál rievdadan sisdoalu dan guvlui mii lea dábálaš sullasaš dáčča skuvllain. ¶
A. Ossodagas ožžot oahppit vuos oahpu dovdat bargoneavvuid ja movt daid gieđahallat. Dan maŋŋel čađahuvvojit hárjehallanbarggut mat sisttisdollet dábálaš muorra-oktiibidjamiid, hábmenbargguid jna. Go hárjehallanráidu lea čađahuvvon, de oažžu oahppi muhtin muddui iežas máhtu ja dárbbu mielde, ovttasráđiid oahpaheddjiin, válljet maid háliida dahkat, nugo iešguđetlágán atnudiŋggaid, reaidduid, eaŋkilis atnudiŋggaid vissui jna. ¶
B. Ossodagas ožžot maid oahppit álggos oahpu bargoneavvuid birra. Dan maŋŋel geahččaluvvo dáhkun, fiilen ja oktiiheivehanbargu. Maŋŋel šaddet iešguđetlágán barggut – nugo dahkat atnudiŋggaid dáhkunruovddis, bargoreaidduid ja reaidduide áđaid jna. ¶
C. Ossodagas ožžot oahppit vuđolaš oahpahusa goarrumis, hearvagoarrumis, čuoldimis, bassamis ja liktemis, šaddoivdnemis, náhkkebargguin ja eará giehtabargguin / dujiin mat sáhttet leat ávkkálaccat praktihkalaš eallimis. ¶
D. Kurssat: Dárbbu mielde biddjojuvvojit johtui iešguđetlágán oahput, sveisen, boazodoallu, čoarve- ja dákteduodji jna. ¶
Teorehtalaš oahpaheapmi: Sárgun, materiála- ja bargooahppu, dárogiella oktan breavalonohallamiin, rehkenastin ja rehketdoallu. Dasa lassin vel stiila-, hápme- ja ivdneoahppu, filbmen, logaldallamat jnv. ¶
Mii oaidnit ahte konkrehta sámi diŋggat mat ledje namuhuvvon ovddit plánas leat dál jávkan dábálaš kurssain, ja leat mielde dušše erenoamáš kurssain. Čađahuvvui hárjehusráidu, dan láhkái mii lei dábálaš nu gohčoduvvon barggahatskuvllain. Daddjo maid plánas ahte oažžu oaniduvvot oahpahalliáiggi das man ollu lea skuvlla vázzán. Stuora rievdadus lea dáhpáhuvvan dan rájes go 8 jagi ovdal mearridedje ahte skuvla ii galgga oahpahit fágabargiid stuoraservodahkii. ¶
Teorehtalaš fágain mii oaidnit ahte sámegiella lea jávkan. Easkka jagis 1964/65 bođii dat fas skuvlii, oktiibuot 2 diimmu vahkkus, mii galggai gokčat sihke giela ja kulturhistorjjá. ¶
Sámi ruovttufidnoskuvla lei šaddame dábálaš dáčča fidnoskuvlan. Skuvlla dalá rektor, Svein Hermann, čilgii ja bealuštii 1971:s rievdadeami ná: «Maŋŋel go skuvla 1960:s válddii atnui ođđa visttiid ja go ásahuvvoje 3 iešguđetlágán suorggi, de dahkkojuvvoje unnit ja unnit sámi atnudiŋggat skuvllas. Erenoamážit ruovde- ja metállalinnjás lei váttis gávdnat saji sámi duodjái. Dilálašvuohta Sis-Finnmárkkus lei áibbas earalágán 60-logus, go dalle go skuvlla ulbmil ráhkaduvvui 1952:s. Skuvlla stivra fuomášii ja válddii vuhtii dan ja mearridii 1962:s rievdadit oahpahanplána mas bođii ovdan ahte stivra ávžžuha ahte oahpaheapmi lea seammalágáš go divohatskuvlla A-plánain.» ((Til 25-årsmeldingen om skolene i Finnmark. Historikk om Den samiske yrkes- og husflidsskole, Kautokeino. 07.05.1971)) ¶
Ovtta čállosis maid Reidar Marmøy joatkkaskuvlaráđis (RVO) čálii 1978:s govviduvvojit rievdadusat ná: «Skuvlajagis 1962/63 rievdaduvvui oahpahusplána barggahatskuvlla A-plána sullasažžan. Dát mielddisbuvttii ahte muhtin mihtilmas sámi doaimmat gahččet eret. Skuvla šattai de dábálaš fidnoskuvlan, muhto sámi nuorat galget vuoruhuvvot sisaváldimis. ¶
Boahtá čielgasit ovdán ahte ii lean ovttamielalašvuohta skuvlla ulbmiliid ja vuoruhemiid hárrái dokumeanttain maid Girko- ja oahpahusdepartemeanta lea vurken stivrra nammadeami oktavuođas jagis 1959/60. Jođiheaddji virgi almmuhuvvui rabasin 1959:s. 3 ohcci evttohuvvoje, muhto ii oktage sis váldán barggu. Danin ii biddjon oktage virgái, iige álggahuvvon dábálaš oahppu. Manai vel okta jahki goas lágiduvvoje dušše oanehit boazodoalu-, goarrun- ja reahkadahkankurssat. Dáid organiserii skuvlla stivra, dan botta go vurde ahte visttit válbmanedje ja ođđa rektor boahtá nuppe jagi. 1960:s ledje 4 ohcci. Skuvlla stivra ii gávdnan ovttage ohcci dohkálažžan ja bivddii Kjell Borgena ohcat. ((Arkiteakta Kjell Borgen čokkii 1950-logus ollu dieđuid sámi guovlluid huksenvieruid birra. Son lea čállán girjjáža Samenes gårder i indre Finnmark : naturtilpassing, form og kulturelle konvensjoner fra 1900 til 1990 ja maiddái sárgon máŋga sámi vistti.)) Son ii dahkan dan, ja «... dovddahii ahte sus ii lean beroštupmi váldit badjelasas virggi skuvllas man váldoulbmil lei dábálaš «ruovttubarggu» oahpaheapmi, nugo oahpaheapmi snihkkárbargguin, metállabargguin jnv. Son oaivvildii ahte skuvla vuosttažettiin galggašii addit oahpu boazodoalus boazosápmelaččaide ja ahte dat galggašii geahččalit šaddat juogalágán guovddážin oahpaheamis, dutkamis ja praktihkalaš geahččalemiin dán ealáhusas ovttas Guovdageainnu boazonjuovahagain. Son oaivvildii ahte dievdduid «ruovttubarggu» oahpaheami (fanas- ja reahkadahkan, reaidduid ja visttiid divodeapmi) ferte sáhttit oažžut oassin praktihkalaš oahpahussii boazosápmelaččaide» ((Gáldu: Riksarkivet: Kirke- og undervisningsdepartementet, 7. skolekontor - Heimeyrkeskolen)) Rektorvirgáideapmi loahpahuvvui go stivra virgáibijai ovtta sis gean álggos ii lean dohkkehan. ¶
Sámi ruovttufidnoskuvlla rievdamii dábálaš dáru skuvlla guvlui lei vuosteháhku ee. Finnmárkku sámi ráđi bealis, mii čoahkkimis geassemánu 29./30. beivviid 1962:s mearridii čállit ná Girko- ja Oahpahusdepartementii: «Šállošemiin ferte čujuhit daidda dábiide mat čielgasit bohtet ovdan Stáhta ruovttufidnoskuvllas sámiide Guovdageainnus, mat áitet rievdadit skuvlla dábálaš joatkkaskuvlla sullasažžan, mas lea unnimus lági mielde sámi hápmi. Ráđđi oaivvilda ahte skuvlla vuoigatvuohta lea juste das ahte galgá lassin fidnooahpodoibmii doalahit ja boktit árvvusatnima erenoamáš sámi kultuvraárvvuide – ávnnaslaš ja vuoiŋŋalaš, ja birrasa dahkat gos sámi kultuvra ealáska ja oažžu eallinfámu. Ráđi mielas ii berre dán skuvllas leat fidnooahpahus mas kultuvrra ii vuhtto. Fidnooahpahus sámi nuoraide sáhttá duohtandahkkojuvvot beaktileappot eará fidnoskuvllain fylkkas ja muđui riikkas. Ráđđi rávve ahte jođánepmosit ráhkaduvvo skuvlaplána mii váldá vuhtii daid erenoamáš ulbmiliid maid skuvla galggašii doaimmahit ja nugo skuvlla namma dadjá ja daid dokumeanttaid mat ledje vuođđun skuvlla álggaheapmái.» ¶
Dássážii eat leat gávdnan vástádusa Departemeanttas, muhto ii leat mihkkege mii čájeha ahte sii áigot dahkat maide rievdadit dán málle. Baicca vuhtto ahte Departemeanta háliida dákkár rievdadusa, oassin ođasmahttimis ja integreremis sápmelaččaid Norgga stuoraservodahkii. ¶
Sámegiella oahpahuvvui skuvllas gitta dassážii go dábálaš oahpaheapmi bisánii 1956:s. 1959' skuvlaplánain lea sámegiella biddjon oktasaš fágan. Muhto evttohusas gaskaboddosaš plánas 1960:s ii leat sámegiella namuhuvvon, ja ii oro oahpahuvvon sámegiella áigodagas 1960–1964. Go sámegiella fas bođii diibmoplánii 1964:s ja muhtin jagiid ovddosguvlui, de lei das hui unnán árvu, ovdamearkka dihte ii lean sámegiella eksámenfága, nu go lei leamaš 50-logu gaskkamuttus. ¶
Nuppi bealde vuoruhuvvui sámegielat ohppiid dárogieloahppan. Skuvla jahkedieđáhus skuvlajagis 1964/65 muitala ahte sámegielat ohppiin dalle ledje 6 diimmu dárogiela vahkkus, dárogiel ohppiin fas dušše 3 diimmu. ¶
Fidnoskuvlalávdegoddi lei ovdal dadjan ahte oahpaheapmi eanemus lági mielde berrešii čađahuvvot sámegillii, muhto skuvlajođiheaddjis fas lei eará oaidnu. Dát boahtá čielgasit ovdan skuvlajođiheaddji Sigurd Skoglunda jearahallamis, Finnmark Dagbladis miessemánu 16. beaivvi 1964: – Nu ahte oahpaheapmi čađahuvvo dárogillii? Ii go dat šatta váttisin? – Mus lea dat oaidnu ahte dán ášši leat dahkan stuorábun go dat oba lea ge. Sii guđet álget dán skuvlii, leat juo čohkkán 8 jagi skuvlabeavddi guoras, nu ahte buohkat nagodit bures čuovvut mielde oahpahusas. Nuppe dáfus lea mis maid oahpaheapmi dárogielas, lohká jođiheaddji Skoglund. Nubbi ášši maid ferte geahčadit mii guoská oahpaheapmái, lea ahte sámegiella lea geafi teknihkalaš dajahusain ja namahusain. Šaddá dan dihte lunddolažžan oahpahit dárogillii.. ¶
Áiggiid čađa leat skuvlla stivrras leamaš máŋga virgáibidjanášši. Muhtumin sáhttá jearrat ahte lei go duođai dat buoremus guhte oaččui virggi, ja maiddái makkár ákkat geavahuvvojedje. Stivrabeavdegirjjis gávnnaimet dán čállosa rektora virgáibidjama birra 1969:s: Ohcci nr. 1 «... lea maid risttalaš. Stivra oaivvilda ahte dás lea váikkuhus ohppiid morálii obalohkái ...» . Son biddjui dasto virgái, vaikko stivra mieđihii ahte ohcci nr. 2:s lei «alit ja viidát oahppu ja moanat jagiid bargan fidnoskuvllas» . . ¶
Ohcci nr. 1 ii sáhte váldán vuostá dán bargofálaldaga, go lei ohcci nr. 2 guhte álggii rektorin. Stivrabeavdegirjjis ii čuoččo mihkkege dan birra ahte lei go son risttalaš ja makkár váikkuhus sus lei ohppiid morálii obalohkái. ¶
Maŋŋil go Sovjetlihttu 1960-logus lei bávkkalan atombombbaid Novaja Zemlja badjel, čađahuvvojedje iskamat gavnnahan dihtii man muddui radioaktivitehtta lei čuohcan olbmuide Finnmárkkus. 1966:s čállá Statens Institutt for Strålehygiene (Stáhta suonjarhygienalaš instituhtta) reivve skuvlii, mas čujuhit dasa ahte sii leat ovdal iskkadan 20 oahppi. Dál sii háliidit dieđuid dan birra maid internáhttaoahppit borret, ja erenoamážit man muddui borret bohccobierggu. ¶
Dan áiggi geahččaledje eiseválddit duššin dahkat bávkkalemiid vahágiid. Easkka Černobyl-lihkohisvuođa maŋŋil, 1986:s, leat sii mieđihan ahte radioaktiivalaš suonjardeapmi čuožai ollugiidda Finnmárkkus 60-logus. ¶
(Gova luoikan Nils Harald Boine) ¶
80-logu gaskkamuttos lei váttis jođihit bohccobierggu, ja njuovahagain ledje dievva vuorkkát. Go boazodoalloskuvllas lei geahččaleapmi boazodoalloekonomiijas, de lei dasto lunddolaš bargobihttá: «Maid sáhttá dahkat vai bohccobiergu johtá buorebut?» Dát lei 4-diibmosaš geahččaleapmi, muhto okta oahppi attii sisa iežas barggu juo kvártta maŋŋil. Su vástádus lei ná: ¶
Almmuhusevttohus Finnmark Dagbladii: Hammerfeastta gilvvagárdeeaiggádiidda: Lehpet go bártidan dainna go bohccot guhtot din gilvvagárddiin ja borret din liđiid? Addet ruovttoluotta, borret bohccobierggu! ¶
Bohccot Hámmarfeasttas, 1980 ¶
(Govva: Svein Lund) ¶
1980-logus sáhtte sámepolitihkalaš njunnošat leat garrasat, eaige sámi skuvllatge nagodan garvit báinnahallamis. 1984:s gáibiduvvui skuvllas ahte galget seastit ruđa, ja rektor gávnnahii ahte seastá ruđa jus rabas virggiid ii almmut nu ollu aviissain. Okta dain mii bázii olggobeallái, lei dárogielat aviisa Ságat , mii dán áiggis ovddidii sámepolitihka mii lei ráđđehusa miela mielde. Go Ságat doaimmaheaddji oinnii ahte su aviisa ii ožžon daid seamma almmuhusaid go sámegiel aviisa Sámi Áigi , de dulkui son dan bahá guvlui, ja čálii váidalanreivve departementii: «Min mielas lea hui váidalahtti go rektor lea álggahan almmuhanvuogi mas boikohtte Ságat aviissa, mii fas dagaha ahte skuvla ohcá bargiid ovttabeallásaš sámepolitihkalaš oainnu vuođul. ... Mii atnit rektora áššeguottu almmuheami oktavuođas Ságat aviissa ektui heivemeahttun sápmelašvealaheapmin, maid Norgga stáhta ii galggaše dovddahit.» Boađusin dás šattai ahte sihke Oahpahus- ja Eanandoallodepartemeanta rávve rektora almmuhit buot rabas virggiid Ságat aviissas. ¶
Dát fearán dáhpáhuvai okte 80-logus, dan áiggi go Stáhta boazodoalloskuvla ja Sámi joatkkaskuvla leigga guokte iehčanas skuvlla ovtta dáhki vuolde. Go leigga stáhta skuvllat, de goappašiid skuvllaide sáhtte boahtit guossit departemeanttain man vuollái skuvllat gulle. ¶
Boazodoalloskuvllas lei ollu jagiid Eanandoallodepartemeanttas dihto ásahushoavda (dárogillii: byråsjef) geainna lei oktavuohta. Son finadii nu dávjá guossis ahte oahppit dolke sus. – Dego dat dál boahtá fas diet «birošeaffa» , sáhtte sii dadjat. Sii suohtastalle bures dainna go gohčodedje su birošeaffan, ja ásahushoavda doaivvui guhká ahte son lea ožžon gudninamahusa, gitta dassái go muhtin ii nagodan šat doalahit, muhto muitalii sutnje maid vuosttaš oassi namas mearkkaša. ¶
Mekánalaš oahpu ohppiide lei heivemeahttun molsut bargobiktasiid ja suodjalanskuovaid ja viehkat boradanlatnji juohke háve go lei friddjaminuhtta. Danne dahke oahppit ja oahpaheaddjit sierra čiega barggahahkii gos gáfestalle. Ovtta jagi lei skuvllas bearráigeahčči guhte ii liikon dán hommái. Son válddii sis eret vuoššanpláhta. Muhto mekanihkkarat leat hárve ráđeheamit, ja sis han lei gássaapparáhtta. Sii bidje alumiidnabánno skruvvadoalanii gitta, ja dolastedje stuorimus áhcahangássasojuin ja garra gásadeattuin. Ii álo gierdan bánno diekkár deattu, nu ahte besse veahá hárjehallat alumiidnasveisema maid. Okta ohppiin šattai maŋemus duođai gáfevuoššanmeašttirin. Son bijai olahusa vuoššat lihttara čázi 28 sekunddas, nu ahte bánno ii billašuvvan. ¶
Moadde jagi maŋŋil ovdánahtte gáfevuoššama eambbo. Sii geavahedje buot gássaapparáhtaid oktanaga, 6 oahppi iešguđetge gásaboalddaniin, ja okta válddii áiggi diimmuin olahusgeahččaleamis. ¶
Skuvllas leat áiggiid čađa leamaš olles vihtta almmolaš nama dárogillii, guovtti maŋemusas dássálaga almmolaš sámegiel namain. Dát mielddisbuvttii ollu digaštallama, reivviid ja moivvi. Dá leat moadde fearána skuvlla oallut namaid dihte: ¶
1. Vuosttaš namma, , ii ožžon goasse makkárge almmolaš sámi nama, muhto go skuvla daddjui sámegillii, de geavahuvvojedje máŋggalágán namat. Almmuheamis 1960:s geavahii skuvla nama Státta ruovtofid'noskuvlla sámiide , artihkkalis Nuorttanaste-bláđis 1962:s gohčoduvvui dat Stata dalloduogje-skuvla samidi, Guovddagæinost. . ¶
2. Buot skuvlla namain lea leamaš juoga sámiid birra dahje namas lea leamaš juoga sámegillii. Eai buohkat leat dasa leamaš nu mielas. 1960:s áiggui stivra rievdadit nama Statens heimeyrkeskole, Kautokeino , nu movt ruovttufidnoráđđi doarjjui, muhto departemeanta manai vuostá. ¶
3. Skuvlla hálddahusas lei 60-logu álggus eará jurdda. Sii háliidedje beassat eret namas ja ohce lobi rievdadit nama . Golle ollu jagit ovdalgo besse molsut nama, ja ná šattaige skuvlla almmolaš namma jagiid 1968–1976. ¶
4. Skuvlajagi 1974/75, go skuvlla namma ain lei , dáhtto oahppit ráhkadahttit skuvlabáiddiid. Dáidda áigo skuvlla nama sámegillii, muhto eai oahppit iige hálddahus diehtán movt namma čállojuvvo riekta sámegillii. Okta goitge árvalii «Sámi bar'go- ja ruovtoduodjiskuv'la» . Muhto go báiddit ollejedje skuvlii, de čuoččui dain «Sámi bár'go – ja ruovtoduodjiskuv'la» . Boasttu sajis čuvges rievdadii fidnoskuvlla bárgunskuvlan. Muitaluvvo ahte buvttadeaddji šattai váldit báiddiid ruovttoluotta. Oanehis áiggi maŋŋil lea goitge sámi namma dohkkehuvvon almmolaččat. Eat leat gávdnan dán birra beavdegirjjiin, muhto skuvlla arkiivii biddjojuvvui jahkedieđáhus dien jagi máhppii masa lei deaddiluvvon, álggos dárogillii, dan maŋŋel sámegillii: «Sámi fid'no- ja ruok'toduoddjiskuv'la. ¶
5. Go joatkkaoahpahusláhka biddjui doibmii 1.1.1976, de galge buot ovddeš gymnásat, fidnoskuvllat ja gávpeskuvllat gohčoduvvot joatkkaskuvlan. Stivra mearridii 3.10.1975: «Den samiske yrkes- og husflidsskole galgá 1.1.1976 rájes gohčoduvvot Den samiske videregående skole, Kautokeino. Mii guoská sámegiel nammii skuvllas, bivdá stivra rektora háhkat evttohusaid giellakonsuleanttain mat fas ovdanbuktojuvvojit boahtte stivračoahkkimis dohkkeheapmái.» Rektor válddii oktavuođa Sámi Instituhtain, mii 13.02.1976 evttohii nama: Sámi joatkaskuv'la, Guov'dagæidno. Stivrra beavdegirjái lea instituhta reive bájuhuvvon, mas čuožžu ahte Sámi Instituhtta lea geahčadan áigeguovdilis evttohusaid. «Joatkin skuv'la ii dieđosge hei've. Joatkiskuv'la ii åru soappame, danin gå dat ii læt skuv'la mii joatká. Joatka-sátni muitala gåit Norga skuv'laeiseváldiid áigomuša dáina skuv'ladásiin.» Dát lea vuosttaš háve go juoga lea čállojuvvon sámegillii stivrabeavdegirjái. Lei gollan 24 jagi ovdalgo dat dáhpáhuvai, ja manai guhkes áigi nuppe hávvái. ¶
6. Dárogiel namma rievddai jagi maŋŋil Samisk videregående skole, Kautokeino, ja sámegiel namma heivehuvvui 1980:s ođđa čállinvuohkái: Sámi joatkkaskuvla, Guovdageainnus. Skuvla čálii dalle reivve departementii ja bivddii lobi čállit skuvlla nama ođđa čállinvuogi mielde. Ii lean ollu maid skuvla ieš sáhtii mearridit departemeantta lobi haga. ¶
7. Ii nu guhká maŋŋil go skuvla oaččui dálá nama, de oaččui skuvla ođđa kántorbargi. Bargi lei oahpahuvvon ahte go vástida telefuvdnii, de galgá dadjat skuvlla nama. Muhtumin šattai dát telefuvdnaságastallan: – Sámi joatkkaskuvla ja boazodoalloskuvla, Samisk videregående skole og reindriftsskole. – Juogo gerget? – Ii dat leat goit mu sivva ahte skuvllas lea nu guhkes namma. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Dát artihkal deaddiluvvui Klassekampen aviissas njukčamánu 16. beaivvi 1987, ja lea dás bájuhuvvon rievdatkeahttá. ¶
Hans Olaf Hamrell Nilsen lea áidna gii lea leamaš virgáibiddjojuvvon Stáhta boazodoalloskuvlla rektorin. Son lea riegádan 1951:s, bajásšaddan Vestfold fylkkas, ja lea álggos oahppan sveisejeaddjin ja pláhtabargin. Son bođii áibmosuodjalusa soalddáhin Guovdageidnui, náitalii dohko, ja lea orron doppe dan rájes, earret dalle go oahpus lea leamaš. Son lea lohkan ealáhus- ja ressursaekonoman Norgga eanandoalloallaskuvllas (Norges landbrukshøgskole) ja 1982' rájes gitta 1990' rádjái lei son oahpaheaddjin Stáhta boazodoalloskuvllas / Sámi joatkkaskuvllas ja boazodoalloskuvllas. Dan maŋŋel lea son bargan birasgáhttenhoavdan Guovdageainnu suohkanis gitta dassážii go son jagi 2000:s nammaduvvui Sámi joatkkaskuvllaid stivrra čállin. ¶
Jan Åge Riseth lea riegádan 1953:s Snåases Davvi-Trøndelágas. Sus lea oahppu luondduhálddašansuorggis ja doavttergráda ressursaekonomiijas Norgga eanandoalloallaskuvllas. Go dát artihkal čállojuvvui, de lei son boazodoalu stáhtakonsuleantan ja boazodoalloskuvlla stivrajođiheaddjin. Son lea maŋŋel leamaš areálaplánejeaddjin Narviikka suohkanis ja oahpaheaddjin Narviikka allaskuvllas. Dál (2006) son lea dutkin NORUT:s ja Sámi instituhtas. ¶
Magne Huva, riegádan 1964:s, lei boazodoalloskuvlla oahppi jagi 1986/87. Maŋŋel lea son bargan bohccuiguin Iinnas. Son lea maid bargan earret eará sámi giellaprošeavttain ja NBR:a organisašuvdnačállin. Sus leat leamaš máŋga luohttámušdoaimma boazodoalu siskkobealde ja lei sámediggeáirrasin 1993–2001. ¶
Boazoealáhus lea hui dehálaš sámi kultuvrii ja ruhtadillái, dadjaba ráđđehus ja Stuoradiggi dieđáhusain ja ávvusártniin. Vaikko makkár ávvusártnit: Áidna boazodoalloskuvllas lea nu heittot dilli ahte bargobearráigeahčči nihttá sáhkkohit jus eaiggát, Eanandoallodepartemeantta, ii daga maide ovdal cuoŋománu 1. beaivvi. Maid departemeanta áigu dahkat, ii leat mearriduvvon. ¶
– Boazodoalloskuvlla dilli lea bilkádussan sámi nuoraid ja boazodoalu ektui, lohká rektor Hans Nilsen. ¶
Boazodoalloskuvllas eai leat goasse leamaš sierra lanjat. Skuvla álggahuvvui 1968:s, ja lei okta luohkká Borkenesas, Harstad lahka, ovttas Stáhta gilvvagárdeskuvllain. Go skuvla 1981:s sirdojuvvui Guovdageidnui, de biddjojuvvui dat gaskaboddosaččat Sámi joatkkaskuvlla lanjaide. Guhtta jagi leaba dát guokte skuvlla bággehallan ovttas orrut, iežaska miela vuostá. Dán ovttasorrumis ii vuhtto beare buorre ovttasbargu. ¶
Dát heajos ovttasbargu lea leamaš mielde dagaheame ahte boazodoalloskuvllas lea dán skuvlajagi heajumus dilli guhkes áigái: okta joavkolatnja luohkkálatnjan 10 oahppái. Rektoris, oahpaheddjiin ja kánturbargis lea okta kántuvra mii lea 14 njealjehasmehtera stuoru. Dát latnja galgá maid geavahuvvot vuorkán, dihtorrusttetlatnjan, boradanlatnjan ja bivttasheaŋggahahkan. Dát lea sadji mii fállojuvvo boazodoalloskuvlla ohppiide ja oahpaheddjiide. ¶
Dát 10 oahppi leat dat áidna Norggas, geat dál vázzet fágakursa boazodoalus. Dán sáhttá sulastahttit eanandoalloskuvlla agronomakurssain dahje joatkkaskuvlla 2. joatkkakurssain. ¶
Eai leat gal váilon evttohusat eai ge lávdegottit, mat galge loktet boazodoallooahpu seamma dássái go eará ealáhusaid oahppu. ¶
1979:s evttohii Villmo-lávdegoddi viididit skuvlla vuođđokurssain, fágakurssain, agroteknihkarkurssain, ollesolbmooahpuin ja lávdaduvvon kurssaiguin. ¶
1985:s bođii Grue-lávdegotti evttohus boazodoalu dutkamiid ja ovdánahttima birra. Dát lávdegoddi evttohii sullii seamma go dan maid ledje evttohan 6 jagi ovdal. Muhto ii mihkke dáhpáhuvvan. De bođii fas eará lávdegoddi, Vibe-lávdegoddi, mii evttohii sirdit eanandoalu fágaskuvllaid Eanandoallodepartemeantta vuolde Oahpahusdepartemeantta vuollái. ¶
Mii leat geahččalan nu bures go nagodit háhkat boazodoalloskuvlii albma dilálašvuoda, muitala stivrajođiheaddji Jan Åge Riseth. – Muhto mii dovdat ahte departemeanta lea váldán mis fámu mearridit iežamet áššiid. Go eat ožžon lanjaid maid dárbbahit Sámi joatkkaskuvllas, manai stivra márkanii ja gávnnai doppe lanjaid maid sáhttit láigohit oahpahussii. Muhto de bođii gielddus departemeanttas. ¶
Skábmamánus manne oahppit boazodoalloskuvllas streikii, muitala Magne Huva, ohppiidlávdegotti jođiheaddji. – Streaika bisttii vahkku, de lohpidii departemeanta ahte dál galgá juoga dáhpáhuvvat. Mii vulggimet Osloi gos leimmet šiehtadan čoahkkima eanandoalloministariin. Muhto doppe beasaimet hupmat dušše daiguin boares byrokráhtaiguin geaiguin leat ovdal diggon. Mii oaččuimet lohpái ahte 8. vahkkus galgá leat boahtán juogalágán čovddus. Muhto dál, 11. vahkkus, eat leat vel oaidnán das maide. ¶
– – Muhto eai leat dušše luohkkálanjat maid lehpet váidalan? ¶
– Oahpaheddjiin ii leat vejolašvuohta čađahit oahppoplánaid mat leat, go mis eai báljo gávdno oahppogirjjit. Praktihkalaš oahpaheamis lea maid heittot dilálašvuohta. Mis váilu albma njuoskalatnja / dissekšuvdnalatnja ja dasa reaiddut. Dál leat ožžon luoikkasin lanja biiladivohagas, muhto dat ii leat beare heivvolaš. ¶
– Dás leat leamaš ollu bealit seahkánan, ja sii leat sivahallan guhtet guoimmiset. Gii du mielas lea sivalaš dán dillái? ¶
– Oahpaheaddjit ja stivra leat bargan nu bures go sii sáhttet. Stivra lea dieđihan ahte dat ii sáhte dahkat maidege. Sii leat geahččalan láigohit visttiid olggobealde skuvlla, muhto gielddahalle departementii. Mii eat ane Sámi joatkkaskuvlla hálddahusa iežamet hálddahussan. Girko- ja oahpahusdepartemeanta ii leat min departemeanta. Eanandoallodepartemeanta dat šaddá guoddit ovddasvástádusa. ¶
Ohppiid, oahpaheddjiid ja stivrra gáibádus lea ahte boazodoalloskuvla ferte sierranahttojuvvot áibbas sierra skuvlan ja oažžut iežas visttiid. Dát gáibádus lea maid ožžon doarjaga soames báikkálaš johttisámiservviin. Muhto jus leš mihkkege maid Eanandoallodepartemeanta ii hálit lohpidit, de lea sierra skuvlla boazodoalloohppiide. ¶
– Go skuvla sirdojuvvui Giehtavuonas, de lei oktan dehálaš eaktun ahte galggai fysalaččat ja hálddahuslaččat leat joatkkaskuvlla vuolde Guovdageainnus. Mis ii leat bušeahttalaš dahje politihkalaš doaimmahanváldi departemeanttas álgit sirret skuvlla dál. Go vel Vibe-lávdegoddi ovttajienalaččat guorrasa dasa ahte oažžut eanandoalloskuvllaid maid Girko- ja oahpahusdepartemeantta vuollái, de livččii oalle vuosterávdnjebargu jus dál álggášeimmet sirret dáid skuvllaid, dadjá ekspedišuvdnahoavda Casper Sundby. Son oaivvilda ahte leat ovttasbargodilit boazodoalloskuvlla ja sámi joatkkaskuvlla gaskkas, iige sadjeváilivuohta, mii lea sivvan dán fáhkkatlaš dillái dán jagi.. ¶
Sundby ii sáhte lohpidit makkárge konkrehtalaš doaimmaid departemeantta bealis lagamus áiggi. Earret dan ahte Romssa ja Finnmárkku bargobearráigeahčču galgá oažžut vástádusa ovdal cuoŋománu 1. beaivvi. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Lempi Mikalsen, 2004 (Govva: Svein Lund) ¶
Lempi Mikalsen (Rávdi Lempi) lea riegádan Guovdageainnus 1921:s ja lea orron doppe olles eallináigge. Guokte áigodaga lea son bargan joatkkaskuvllas Guovdageainnus, álggos goarrunoahpaheaddjin 1950-logus, maŋŋel ruovttudoallohoavdan 1970- ja 80-logus. Ovtta gaskka lei son Duottarstobu hoavdan, muđui lea son bargan sihke hoteallas ja samvirkelágas. Gaskkohagaid lea son bargan riektedulkan sámegiela, suomagiela ja dárogiela gaskkas. ¶
Go ozai barggu goarrunoahpaheaddjin 1953:s, de ovdanbuvttii son iežas čehppodaga ná: «Ozan oahpaheaddjivirggi gahper- ja gáktegoarrumis ja buksa- ja báidegoarrumis Stáhta ruovttufidnoskuvllas sámiide. Mun lean ollu jagiid gorron sihke dáčča ja sámi nisson- ja dievddobiktasiid priváhta olbmuide báikkis ja olggobealde gili. Sáhtán maid namuhit ahte lean gorron gávtti Finnmárkku Fylkaduodjesearvvi johtočájáhussii, ja gávtti, gahpira ja ávohasaid sámi čájáhussii Kárášjogas 1951:s. Lean čađahan: 1. «Vaja ja goaro ieš» Mme Lyse de Landroy goarrunkurssa 12 oasis. 2. Norgga Risttalaš Nuoraidlihtu goarrun- ja ruovttudoalu johtokurssa 1938:s. 5 mánu Guovdageainnus. 3. Fylkkaduodjesearvvi čuoldinkurssa 1939:s Guovdageainnus, 2 mánu. 4. Dálueamitsearvvi duodjekurssa 1950:s Guovdageainnus. ¶
– Goappašat váhnemat bođiiga Suoma bealde, áhčči Eanodagas ja eadni Lulli-Suomas. Soai jođiiga Guovdageidnui veahá ovdal go mun riegádin. Áhčči lei rávdi, son lei čađahan 4 jagi rávdeoahpu Durdnosis. Son lei áidna oahppan rávdi Guovdageainnus, ja ráhkadii ollu atnudiŋggaid olbmuide, nugo liššáid, sirppiid, ákšuid, bohccobielluid ja lásaid. Mii mánát gohčoduvvuimet rávdi mánnán, ja danin gohčoduvvon mun Rávdi Lempin. ¶
Gođđinkursa Guovdageainnus, ovdal soađi. Lempi Mikalsen gasku ovddabealde. ¶
(Gova luoikan Lempi Mikalsen) ¶
– Ruovttus humaimet suomagiela, muhto ohppen sihke sámegiela ja dárogiela eará mánáin, ja hupmen buot golbma giela ovdal go álgen skuvlii. Danin eai lean mus giellaváttisvuođat skuvllas. Dat lei oainnat dušše dárogillii. ¶
Mun álgen skuvlii 1927:s, jagi ovdal meari. Vuosttaš luohkás ožžon Anders Bongo oahpaheaddjin. Muhto danin go máhtten juo lohkat go álgen, de sirdojuvvojin mun maŋŋel 3 vahkku nuppi luohkkái. Min oahpaheaddji doppe lei Karen Aarseth. Maŋŋel ožžon maid su isida Lyder Aarsetha oahpaheaddjin, ja maid Ludvig Madsen ja muhtin Kvåle, gii lei lulde eret. Mii oruimet badjegeahčen gili, ii lean guhkit go ahte sáhtten vázzit skuvlii, muhto ovtta áiggi giđđat ja čakčat fertejin orrut internáhtas, go dan áigge ii lean šaldi rastá eanu. ¶
Lauri, Lempi ja Ellen (Hætta) Keskitalo ¶
(Gova luoikan Lempi Mikalsen) ¶
Dan rájes go ledjen nieiddaš, de beroštin hui ollu goarrumis, mun lean ovdamearkka dihte gorron iežan konfirmašuvdnagávtti. Maŋŋel bessen vázzit goarrunkurssa 4 mánu. Kurssas lei dábálaš dáčča goarrun, sámigávttiid ja eará sámi dujiid lean oahppan earáin. ¶
Ovdalgo náitalin, de bargen mun duottarstobuin Suolovuomis ja Biggejávrris. Eváhko áigge oruimet mii nuortan, 8 miilla gilis eret. Ii leat čállojuvvon nu ollu min birra guđet báhtareimmet duoddarii. Lean dál álgán čállit muhtin muittuid, soitet deaddiluvvot muhtumin. ¶
Norgga risttalas lihtu dálueamitskuvla 1937, Lempi nr. 4 gurutbealde. . ¶
(Gova luoikan Lempi Mikalsen) ¶
Go Stáhta ruovttufidnoskuvla sámiide álggahuvvui 1952:s, de ledje oallugat Lempi Mikalsena bearrašis searvvis. Boarraseamos viellja, Toivo Keskitalo, lei mielde sihke plánenlávdegottis fidnooahpahusas sámiide ja vuosttaš suohkanlaš fidnolávdegottis, mii doaimmai skuvlla stivran vuosttaš jagiid. Ovtta áiggi barggai son maid snihkkároahpaheaddjin. Nubbi viellja, Lauri, lei mielde maŋit stivrras. Sus lei dalle ámmát Sámi duodjekonsuleantan. Son doalai maid kurssaid fidnoskuvllas vuosttaš jagiid. ¶
Jagi maŋŋel go skuvla lei boahtán johtui, de álggii Lempi doallat gáktegoarrunkurssa. – Lei golmma mánnosaš kursa, ja mun ledjen akto oahpaheaddjin dán kurssas. Mun osten sisa láđđiid. Skuvla govččai buot olggosgoluid láđđiide. Dan geažil go Lauri lei duodjekonsuleanta, de galggai son beassat leat mielde mearrideame makkár stiila mii galggaimet oahpahit. Galggai leat veahá dološ málle. Dien áigge ledje álgán hearvabáttiid vuovdit gávppiin, muhto daid eat galgan geavahit. Mii osttiimet roncciid, govda ja seakka, ja muđui čuohpaimet njuniid láđđis. Dál lea guovdageaingákti áibbas earalágán go dan áigge lei. Dál oažžu nu ollu hearvabáttiid oastit, ja dál bidjet bátti bátti nala gitta dassážii go šaddá oktan moivin. ¶
Gođđinkursa searvegoddeviesus 1939:s. Oahpaheaddji Anny Haugen ja oahppi Laura Lund. ¶
(Gova luoikan Lempi Mikalsen) ¶
Mis eai lean oahppoplánat maid čuovuimet, daid dagaimet ieža. Ledje dušše iežan hárjáneamit, ja dat maid ledjen oahppan vuorrasit sápmelaččain. Álggos gal álggiimet álkit diŋggaid goarrut. Oahppit ferteje vuos oahppat geavahit goarrunmášiinnaid. Lea nu ahte sámi goarrun ii leat seamma go dáčča goarrun. Dáčča goarrumis leat eanet «broderiat ja blonderat» ja diekkárat. Go ieš vázzen kurssa, de oaččuimet láđđebihtá masa galggaimet goarrut juohkelágán sávnnjiid, ja šattaimet goarrut boalloráiggi. Sámi gáktegoarrun lea áibbas eará. Mu kurssas lei dušše gáktegoarrun, muhto doppe ledje maid eará goarrunkurssat. Goarrunoahpaheddjiid gaskkas geaid muittán, ledje Inga Triumf, Marit Nilima ja Inga M. Hætta. ¶
Muhtin sis geain lei dehálaš rolla ruovttufidnoskuvlla álgojagiin: Anna Larsen, Sigurd Skoglund, Inga S. Näkkela Triumf, Marit Pentha Nilima, Lauri Keskitalo og Adam Triumf. ¶
(Govva: Ruovttufidnoskuvla) ¶
Oahpahus lei dušše praktihkalaš oahpahus, mis ii lean obage teorehtalaš oahpahus. Mii oahpaheimmet ohppiid dan gillii maid ipmirdedje buoremusat, ii lean omd. oktage gii logai midjiide ahte galgat hupmat dárogiela. ¶
Skuvllas eai lean alddis lanjat vuosttaš jagiid, nu ahte kurssat ledje vuoruid mielde Duottarstobus, ja nuppe vuoruid skuvlabráhkas. Lei oalle moivi dien áigge. Lei čađat hupmu ahte hukset ođđasa, muhto dat válddii hui guhkes áiggi. Sigurd Skoglund lei jođiheaddji go mun álgen, muhto de lei ollu jagiid go skuvllas ii lean jođiheaddji. Dalle eai lean albma luohkát, dušše kurssat maid skuvlastivra lágidii. ¶
Skuvlamátki Supmii, 1950-logus. . ¶
(Gova luoikan Lempi Mikalsen) ¶
1960:s fárrii skuvla easkka huksejun visttiide. Lempi Mikalsen ii bargan oahpaheaddjin dan maŋŋel, earret go lei muhtumin sadjásažžan ruovttudoallosuorggis. Lihkká galggai son máŋga jagi maŋŋel boahtit ruovttoluotta joatkkaskuvlii, gos internáhtta šattai su bargobáikin 1975' rájes gitta dassážii go šattai penšunistan 1988:s. ¶
– Ovdalgo álgen internáhttii, de ledjen jođiheaddjin Duottarstobus. Go galgen heaitit doppe, de jerren dalá rektoris, Ole Einar Olsenis, áigu go son láigohit Duottarstobu internáhttan. Dan son áiggui, ja mun ordnejin nu ahte skuvla beasai láigohit Sámemišuvnnas. Seammás bivddii Ole Einar mu ohcat internáhtajođiheaddjivirgái. ¶
Mus lei olles ovddasvástádus internáhttii, inge dovdan goasse ahte dárkkistedje maid mearridin, ii rektor iige skuvlastivra. Lassin skuvlla iežas internáhta, de láigoheimmet ovtta áiggi lanjaid sihke Duottarstobus ja osiid vuođđoskuvlla internáhtas. Mii dagaimet iđđes- ja eahkesborramuša guđege internáhtas, muhto buot internáhttamánát manne vuođđoskuvlla internáhttii borrat gaskabeivviid. Mis ledje sihke beaive- ja idjafávttat. Eanemusat ledje mus 8 bargi. Mis lei álo doarvái ruhta, in muitte ahte eat nagodan oastit maid dárbbašeimmet. ¶
Mus lei ollu oktavuohta ohppiiguin dan áigge. Go galgá leat ná ollu dahkamuš nuoraiguin, de ferte máhttit singuin. Jus sin álgá bealkkehit ja njálmmi geavahit, de gal berre luohpat. Manai hui bures, mu áigge leimmet nu buorit olbmážat. Dieđusge lei eallin muhtumin, nuorat han leat nuorat. Muhto go beare váldá áiggi humadit singuin, de dávjá čoavdašuvvet bárttit. Mus lei maid ollu oktavuohta váhnemiiguin, mus lei sihkkarit eanet oktavuohta singuin go oahpaheddjiin lei. Mis ledje maid njuolggadusat, nugo goas oahppit galge sisa eahkediid. Dat mearriduvvui das man boarrásat sii leat, ja váldojuvvui maid vuhtii maid váhnemat oaivvildedje. Jus eai livčče makkárge njuolggadusat, de eai livčče sáhttán nu ollu oahppit orrut internáhtas. ¶
Diehttelas lei veahá riedja muhtumin. Dáhpáhuvai maid ahte idjafákta čuojahii munnje ihkku, ja dalle fertejin lihkkat ja vuolgit dohko vulos soabahit. Ledje dávjá bártnit, geat bohte olggobealde ja áigo sisa nieiddaid lusa internáhttii. Dáhpáhuvai maid ahte nieiddat ledje mielde dás ja rahpe sidjiide dáhkkeluŋkkaid ja lásiid. Muhto go mun ollejin dohko vulos, de gal manai bures, de lohke ahte eai sii áiggo riedjat. Sii válde mu gihtii ja mii láidiimet guhtet guoibmámet olggos ja sii lohke ahte mii mannat ruoktot.. ¶
Sin agis lea dávjá nu ahte leat illudan vuolgit ruovttus ja beassat dahkat nugo ieža hálidit. Oallugat dovdet iežaset akto ja sis leat iešguđetlágán váttisvuođat, ja mii guđet barggaimet internáhtas fertiimet guldalit sin ja geahččalit nevvodit sin. Nu ahte internáhttaáigi ii leat leamaš dušše geahpas ja hávski, loahpaha Lempi Mikalsen. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Ragnhild Enoksen lea riegádan 1950:s ja lea Návuonas bajásšaddan. Son lea vázzán journalistaallaskuvlla ja lea 1989' rájes bargan journalistan Nordlys-aviissa Ráissa-kantuvrras. ¶
Dán artihkkalis muitala barggus mas ieš lei mielde go váhnemat áŋgirušše fidnet sámegieloahpahusa johtui Ráissas, ja son jearahallá guokte ovddeš oahppi sudno oainnu sámegieloahpahussii, maid čuovuiga. ¶
Leimmet njeallje bearraša eatnit ja áhčit. Háliideimmet ahte min mánát galge oahppat sámegiela, ja danin čoahkkaneimmet reivve čállit Ráissa suohkana skuvlahovdii. Boarráseamos mánát ledje moadde jagi skuvlla vázzán, eatnašat ledje ain mánáidgárddis. Reivve sáddiimet čakčamánu 6.b. 1990. Ieš ledjen Viktora eadni, son galggai vuosttaš luohkkái álgit 1991' čavčča. Soaitá suohkan sáhttit sámegieloahpahusa fállat dien jagi rájes. ¶
– Go smiehttá man galle diimmu sámegiella mus leat leamaš ja man galle jagi mun lean golahan dán fágii, de lean hui unnán oahppan, lohká Viktor. Son lea 20 jahkásaš go dán čálán. ¶
Oahpahus bođii johtui dalle go leimmet sávvan, ja son lea čuvvon sámegieloahpahusa gávcci jagi vuođđoskuvllas ja golbma jagi joatkkaskuvllas. Vihttanuppelot – guoktelot máná álge sámegielain vuosttaš jagi, soaitá okta dahje guokte sis máhttit earáin sárdnut sámegillii, reivve čállit dahje guhkit teavstta lohkat. Muhto ii leat mihkkege boasttut sin gálggas vierisgielaid oahppat. Viktor sárdnu eŋgelasgiela bures ja gulahallá thai-gielain. Eŋgelasgiela lea skuvllas oahppan. Thai oahpai dan oktanuppelot mánus go orui Thailanddas lonohallanstudeantan. ¶
– Lea suddu go mis lei nu unnán dáhttu oahppat sámegiela, lohká ieš. ¶
In dieđe man stuora dáhttu mus livččii leamaš sámegiela oahppat, jus mat mu váhnemat livččiiga sáhttán ohcat sámegieldiimmuid munnje dalle go ledjen čiežajahkásaš. Šadden bajás siskkit Návuonas 1950- ja 60-logus. Iežan birrasis gullen sihke sáme- ja suomagiela, muhto eanáš dárogiela. Soames gerddiid vikkai áhččán munnje addit smávva giellalekšuvnna, skuvllas ges vigge skuvllohat buoremus lági mielde jávkadit suoma-ugrálaš luottaid min dárogielas. ¶
Máŋgga oahppis Geahkán skuvllas ledje váttisvuođat erohit garra ja dipma konsonánttaid, ja mis lei cealkkahuksenvuohki mii ii heiven dárogiel minstarii. Ja de áhččán. Son lei máŋga jagi rahčan skuvllas ovdalgo máhtii dárogiela, áidna oahpahusgiela. Suomagiel suopman – kveanagiella lei su mánnávuođa siidda eatnigiella. Doppe sáhtte maid sártnodit sámegillii, go ihte ránnját ja oahppásat geat dien giela máhtte buoremusat. Nuorravuođa jagiid mielde fidnejin ustibiid geat sárdno sámegiela, ja de álgen oahppogirjjiid ja sámegielkurssaid ohcat, muhto ledjen njealljelot jagi lahkoneamen ovdalgo válden sámegiela vierisgiellan joatkkaskuvlaeksámena. ¶
Dát lei mu duogáš go vuolláičállen reivve skuvlahovdii maid sáddejin ovttas Willy Larseniin, Anne Kirsten Miennain ja Helene Olseniin. Anne Kirsten Mienna lei áidna mis, gii sámástii, mii iežát máhtiimet unnán dahje eat maidige. ¶
Mii čohkkádeimmet Willy orrunlanjas. Mii čáliimet suohkanii ja jearaimet ledje go skuvllat Ráissas mat fálle sámegieloahpahusa, ja makkár vuoigatvuođat ledje mánáin fidnet oahpahusa sámegielas ja sámegillii. ¶
– Lea buoret jearrat go muitalit, oaivvildii Helfrid, Willy eammi, ja golbma vahku maŋŋil oaččuimet vástádusa. Dán logaimet dien lahkái ahte álggus doaivvuhuvaimet. Ii oktage skuvla Ráissas fála sámegieloahpahusa dál, čálii skuvlahoavdda pedagogalaš konsuleanta, ja de bájuhii vuođđoskuvlalaga § 7, ovdal go čálii hui čielgasit ahte Ráissa suohkan ii lean makkárge mearrádusa bokte šaddan sámi guovlun, ja danin ii lean suohkanis geatnegasvuohta fállat oahpahusa sámegiella eatnigiellan-fágas. Vástidii maid, ahte skuvla sáhtii oahpahusa fállat sámegiella vierisgiellan-fágas, jus skuvllas lei gelbbolaš skuvllot. ¶
Mii skurdnjáimet moadde vahku dán vástádusas, ovdalgo Helfrid dajai ahte eat galgga ná šlundut, go reivves čuoččui maid ahte sáhtiimet skuvlastivrras ohcat mánáidasamet oahpahusa sámegiella nubbingiellan-fágas, ja skuvla dahje skuvlastivra mearrida galgá go nubbingieloahpahusa álgit vuosttaš vai nubbi luohkás. Dása dárbbaheimmet dárkilut čilgehusa. ¶
Helene Olsen, guhte orui Sinjárggas ja geas lei bárdni gii váccii Guohcanuori skuvllas, doalai oktavuođa ja reivestattai skuvlakantuvrrain. Muittán go binnáš šlundin bođii mu lusa go lei sártnodan pedagogalaš konsuleanttain. Eai lean Ráissa skuvllain doarvái oahppit eai ge skuvllohat sámegieloahpahusain álgit, muhto sáhtiimet áinnas ohcat. ¶
– Mii lea dás ávki? jearai son, ja jearaimet de ráđiid sihke Romssa skuvladirektevrras ja Sámi oahpahusráđis. Ođđajagemánu 14. b. 1991 bođiiga Romssa skuvladirektevra ja Vuođđoskuvlaráđđi Ráisii čoahkkinastit Reaššegeažis. Fáddá lei suomagiella nubbingiellan. Eahkedis lei čoahkkin váhnemiid ja iežá berošteaddjiid várás, ja čálle midjiide geat háliideimmet sámegieloahpahusa ahte livččii vuogas vejolašvuohta sárdnut min sávaldagaid birra, maid. ¶
– Dát lea maid šiehtaduvvon skuvlahoavda Bjørn Olseniin, čálii skuvladirektevra Harry Kvalvik. Muhto ii boahtán skuvlahoavda ii ge oktage iežá skuvlakantuvrras čoahkkimii, ja mun in dieđe manne. Muhto dohko bohte eanet bearrašat mat sihte sámegiela, go dat mat álggus ledje reivve čállán skuvlakantuvrii, ja čoahkkima boađus lei ahte min bargu ovdánii mealgat. ¶
Maŋŋil čoahkkima skuvladirektevrrain bovddii Ragnhild Enoksen eará váhnemiid ovttasbargui oaččuhit sámegieloahpahusa Ráisii. ¶
Skuvladirektevrra Harry Kvalvika rávvaga mielde čálle gávcci bearraša Hánssagietti skuvllas oktasaš ohcamuša Ráissa skuvlastivrii. Mis ledje oktiigait logi oahppi mánáidskuvllas vuosttažis gitta guđat luohká rádjái, ja ozaimet mánáidasamet sámegiella nubbingieloahpahusa minsttarplána mielde ja skuvladirektevrra iežas reivve mielde, maid son lei midjiide sádden čakčamánu 24.b. ¶
– Mii háliidit ahte mánáide lea oahpahus sámegielas 1991 čavčča rájes, ja sávvat ahte skuvlastivra nagoda láhčit dili dassážii, čuoččui reivves. Ieš čállen seammalágán ohcamuša Viktora ovddas. Son lei áidna oahppi Reaššegeaži skuvllas gii galggai sámegielain álgit vuosttaš jagi. Helene Olsen áiggui vuordit ja geahččat makkár vástádusa mii oaččuimet ovdal go ozai sámegieloahpahusa bárdnásis Guohcanuori skuvllas. ¶
Ohcamušat ledje oanehaččat ja konkrehtat. Mánu maŋŋil go daid sáddiimet, de šadde áššin skuvlastivrras. Skuvlahoavda ovdanbuvttii mearrádusevttohusa mii álggii dainna ahte jus lei vejolaš skáhpput sámegielskuvlloha, de galggai sámegiella nubbingieloahpahus álggahuvvot. Eavttut ledje: galge leat unnimusat golbma oahppi joavkkus, ja nubbingieloahpahus galggai nuppi luohká rájes álgit. Skuvlastivrra miellahtut sihkko eavttuid, ja mearridedje ahte nubbingieloahpahus álggahuvvo 1. luohká rájes. Politihkkárat mihte min sávaldagaide bienasta bitnii. Ná de álggii sámegieloahpahus Hánssagietti (Storslett) skuvllas 1991' čavčča rájes, ja danin gárttai Viktor droššain johtit Reaššegeaži skuvllas go son galggai sámegieldiimmuide. ¶
– Ii lean nu álki leahkit áidna gii galggai nuppi skuvlii mannat moatti geardde vahkus. Soames iežá oahppit hárde mu dán geažil, soaitá leat maŋimuš bázahussan bádjelgehččamis ja vašis sámevuođa vuostá. Dasa lassin ii lean lohkat sámegiela. Čieža-gávcci-jahkásažžan áigot mánát dahkat seammá go ustitjoavkku jođiheaddjit dahket. Ii oktage min joavkku jođiheaddjiin lohkan sámegiela, čilge Viktor. ¶
Jagi maŋŋil mearridin ieš maid oahppat binnáš eanet sámegiela. Moai Viktoriin fárriime Kárášjohkii, gos ledje olu oahppásat ja ustibat. – Doppe gal lei áibbas iežá ášši lohkat sámegiela skuvllas. In lean mangeláhkái iežálagán go ledjen sámegiela oahppame, ja skuvllot lei čeahppi ja áŋgir, lohká Viktor. ¶
Muhto vuosttaš jahkebeali ražai gal Kárášjoga skuvllas. Son lei ođas luohkás, soapmásat givssidedje su ja son lei jaskes, oktonas mánná gitta dassážii go bođii okta vel ođđa bárdni seammá luohkkái. Soai šattaiga ustibat ja de Viktor maid dohkkehuvvui. ¶
1993’ čavčča bođiime fuotin Ráisii, ja dál ledje nu máŋggas geat hálidedje oahppat sámegiela ahte skuvlastivra mieđihii bidjat sámegieloahpahusa johtui maid Reaššegeaži skuvllas. Willy Larsena boarráseamos bártniguovttos vácciiga vuosttaš ja nuppi luohká. Muhto skuvlakantuvra ii nagodan skuvllohiid skáhpput gait diimmuide, mánát šadde ain johtit Hánsagietti (Storslett) skuvlii. Dát gáibidii áige-bihttáspealu maid vuosttaš-, nubbe- ja goalmmátluohkálaččat eai máhttán čuovvut. Ovttas skuvllohiineaset ferteje muitit guođđit iežaset luohkkáustiibiid juohke háve go sámegiella lei diibmoplánas. Son gii buoremusat muittii áiggiid, lei drošševuoddji gii dávjá vurddii guhká skuvlla verráha olggobealde. ¶
Dán jagi lei maid skuvllot olu eret, ja dieđut Reaššegeaš-oahppiide geat galge Hánssagieddái johtit, jávke gosa nu. Iige oahpahus lean álo seamma luohkkálanjas. Máŋgii šadde feaskáriid váccašit, eai ge diehtán maid bargat dassážii go drošša bođii sin viežžat ruoktot. Moadde vahku dáinna, de áddiimet mii váhnemat ahte ná ii sáhte joatkit. Mii bivddiimet maŋideami nuppi jahkái. ¶
Skuvlaálgin 1994 lahkonii, ja skuvlakantuvrras šállošedje go eai lean nagodan sámegielskuvlloha gávdnat Reaššegeaži skuvlii. Muhto mun in vuollánan. Mun riŋgedadden vejolaš skuvllot-taleanttaide, ja hoavrrestin vel skuvlakantuvrras. Loahpas válddii muhtun sámegieloahppi Ráissa joatkkaskuvllas badjelasas oahpahusa. Sus lei sámegiella vierisgiellan, C-giellan skuvllas, ja iežas mielas ii lean goit gelbbolaš dien bargui. Skuvllas lei oahppiin sámegiella eatnigiellan ja nubbingiellan. Muhto sus ledje friddjadiimmut, biila ja geavatlaš vejolašvuohta min veahkehit. Áiggi mielde vuosehuvvui ahte son lei čeahppi mánáiguin. Ja go juo lei skuvllot sajis, de ledje eambbosat geat háliidedje sámegieloahpahusa. ¶
Hánssagietti skuvllas ledje maid eanet oahppit sihtan sámegiela, go juo oahpahus lei álgán. Mii váhnemat vuođđudeimmet joavkku man ulbmil lei searvat mánáid movttiidahttimii. Muhto luohkkámátkkit Guovdageidnui, sámi álbmotbeaidoalut ja iežá suohtastallamat eai máhttán liikká doalahit movtta. Vuosttaš oahppit heite juo vuosttaš jagi maŋŋil. Soames háve sáhtte soapmásat fuobmát ahte sii maid galge sámegiela oahppat. Sii ohce ja besse oassálastit oahpahussii, ja de heite fas jagi maŋŋil. Eai nu ollusat sis geat álge sámegielain smávvaskuvladásis, joatkán gitta dassážii go nuoraidskuvlii álge. ¶
Ráissa sámegieloahppit skuvlamátkkis Guovdageainnus. ¶
(Govva: Ragnhild Enoksen) ¶
Muhto moadde jagi maŋŋil go sámegieloahpahus bođii johtui Hánssagietti mánáidskuvllas, álge soames nuoraidskuvlaoahppi sámegielain. Gaikkat geassádedje oahpahusas gasku skuvlajagi. Soapmásat álge fas gielain go álge joatkkaskuvlii. ¶
Moadde jagi lei mu movttiidahttin áidna mii doalahii Viktora sámegieldiimmuin. Ii lean dušše luohkkáustibiid vuosteháhku mii su oahppomovttá válddii. ¶
– Dovden ahte bággehallen masa nu maid in ieš háliidan, ja reagerejin vuosteháguin. Sáhttá leat nu ahte livččii buoret jus sámegiella livččii bákkolaš fága olles skuvllas. In goassege jurddahan ahte bákkohallen iežá skuvlafágaiguin bargat, lohká son ja joatká: – Lean binnáš bahča mielas go in sáhttán sámegieldiimmuid atnit eanet ávkkálaš giela oahppamii. Gaikkat geat sárdnot sámegiela, liikká máhttet dárogiela maid. Muhto lea jávkan vuosteháhku mii mus lei go ledjen nuorat. Go bohten nuoraidskuvlii, de lei sámegiella šaddan eanet statusgiellan, ja go joatkkaskuvlii álgen, ii lean ollege váttis lohkat sámegiela. ¶
Ustit Rolf Erling Mienna lea jagi nuorat, son fárrii Guovdageainnus Ráisái 3–4-jahkásažžan ja álggii Reaššegeaži mánáidgárdái. ¶
– Máhtten binnáš sámegiela go deike bohten, muhto vajálduhtten jođánit. Sihke mun ja mu oappát ja vieljat heittiimet etniin sámásteamis, in dieđe manne. Soaitá leat heahpat go ii aktage iežá mánná min birrasis atnan giela, lohká son. Sárdnunmáhttu ii leat boahtán fuotin, vaikko čuvvon sámegieloahpahusa miehtá vuođđoskuvlla ja joatkkaskuvlla ge. ¶
– Don oahpat giela servvodagas gos giella adnojuvvo. Lean oahppan sámi giellaoahpa, kultuvrra ja historjjá, muhto in leat oahppan giela atnit duohta eallimis. Livččii ávkkálaš go mus leat lagaš fuolkkit Guovdageainnus, lohká nuorra Mienna ja muitala ahte sus ge lei soames geardde miella heaitit sámegieloahpahusas. ¶
– Ii Hánssagietti skuvla váldán sámegieloahpahusa duođas. Lei hui olu ovddos maŋos skuvlohiiguin, eai ge bidjan dađe eanet gáibádusaid oahppiide. Go fuobmájin ahte dušše ledjen doppe in ge oahppan maidege, de šattai miella áiggi golahit iežá sajis. ¶
Viktor dadjá sullii seamma: – Sámegieloahpahus ii lean profešunealla, ii doallan seammá dási go iežá fágat. Skuvlohat ledje iešguđetlagánat. Eatnašiin váillui gelbbolašvuohta, eai dáidde sámegiela ektui, muhto goit pedagogalaččat. Mis ledje fuones girjjit eanáš áiggi. Lean vissis das ahte livččen eanet oahppan, ja ahte iežan bargomiella livččii buoret, jus ii livčče skuvla ja olles oahpahusdilli nu hirbmat eahpemovttiidahtti. Ii movttiidahttán min go ii hástalan min fágalaččat. ¶
Bártniguovttos addiba buori árvosáni Ráissa joatkkaskuvlii. – Bođiime skuvlii mii deattuhii sámegiela. Oaččuime hui čeahpes skuvlohiid ja buriid girjjiid. Sii bidje čielga gáibádusaid munnuide, moai fertiime vuosehit maid máhtiime, lohká Rolf Erling. Sihke son ja Viktor válljiiga sámegiela vierisgiellan. Ii lean iežaska mielas vuođđu lohkat alit dásis. ¶
(Govva: Ragnhild Enoksen) ¶
– Go álgen joatkkaskuvlii lei munnje lunddolaš joatkit sámegielain. Mus lea miella oahppat nu olu gielaid go vejolaš, muhto jurddahan ahte galget leat gielat main lea ávki, dakkár oahppu mii veahkeha mu sártnodit olbmuiguin iešguđetge riikkas ja iešguđet máilbmeoasis, lohká Viktor, ja lasiha: – Muhto ii dat leat áibbas duššás ge sámegiela máhttit. Lea liikká váivi ahte in fidnen eanet ávkki daid jagiin maid rahčen gielain mánáidskuvllas. Doppe livččii sáhttán vuođđu biddjot, ja de livččen sáhttán olu oahppat oanehis áiggis. Mus lea buoret máhttu sámi kultuvrras ja nannosat identitehta, go dat mii mus livččii sámegielfága haga. Muhto in leat goassege sárdnon geainnage sámegillii, in ge dieđe šattan go goassege dan dahkat. Juste dál in siđa eanet oahppat. Muhto jus gávnnahivččen ahte áiggun, de in dárbbat áibbas álggus álgit. Lean oahpásnuvvan giellaoahpain, ja skuvllohat lohket ahte njuovčča lea sajis, muhto mus lea gáržžes sátnevuorká, lohká son. ¶
Viktor ja Rolf Erling fertiiga ovdavázzin, eanet dahje unnit eahpedáhtolaš ovdavázzin váhnemiid sávaldagaid mielde. Juohke mánná Norggas lea geatnegahtton skuvlla vázzit ja fágaid oahppat mat adnojuvvojit dehálažžan ja dárbbašlažžan servvodaga bissumii. Mii gáibideimmet dasa lassin ahte min mánát galge sámegiela oahppat ja dan bokte leahkit mielde bisuheamen sámi servvodatoasi. Mii maid oaivvildeimmet ahte sidjiide livččii ávkin ja illun giela oahppat, go mii geat eat máhttán, dovddaimet váilevuohtan ahte eat lean goassege dan oahppan. Ráissa vuođđoskuvla ii lean minguin ovttaoaivvilis. Bidje oahpahusa johtui easkka maŋŋil go mii váhnemat leimmet dan gáibidan – stáhta lei geatnegahttán sin vuođđoskuvlalága ja skuvladirektevrra bokte ja skuvlastivra lei mearridan ahte nu galgá leat. Oahpahus čađahuvvui belohahkii. Soaitá gait eanemus skuvllotváilli geažil, ja dasto maid danin go skuvlahálddahus ii beroštan doarvái. Dasa lassin lea sámegiella hui rašši báikkálaš birrasis, maid mánáid gaskkas geat dávjá dollet oktavuođa sámegielat ustiibiiguin ja fulkkiiguin. Eai gula sámegiela beaivválaččat, ja danin sáhttet dan oaidnit unnán ávkkálaš giellan. ¶
Ráissa suohkanis leat ránnjásuohkanat gos sámegiela lea leamaš ja lea ain nannosat. Dánin álggahii Ráissa joatkkaskuvla sámegieloahpahusa 1988' čavčča, suomagiela vierisgiellan fálai 1977' rájes. Romssa fylkasuohkan lea dahkan Ráissa joatkkaskuvlla sáme- ja suomagieloahpahusa ovdavázziskuvlan. Dáppe fállet sámegieloahpahusa vierisgiellan, nubbingiellan dahje eatnigiellan. Dáppe fállet maid gáiddusoahpahusa sámegielas. Sámegielskuvllot Ruth Larsen muitala ahte oahppiid beroštupmi sámegielfágas molsašuddá, muhto maŋimuš jagiid lea lassánan. Okta sámegielskuvllohiin lei ieš oahppi dáppe muhtun jagiid dassái. ¶
– Mii leat álgán sámegiela atnit maid luohkálanjaid olggobealde. Go guovttis geat máhttiba giela deaivvadeaba, de atniba dan. Skuvllas leat šilttat guktuid gillii, ja atnit maid sámegiela duollet dalle plakáhtain ja dieđuin heŋgehagaide. Lean áibbas vissis das, ahte dát lokte oahppiid lohkanmovtta binnáš, lohká Ruth Larsen. ¶
1991' rájes leat eanet ahte eanet skuvllat fállagoahtán sámegieloahpahusa oahppiidasaset. Dán skuvlajagi (2004/2005) lohket 59 oahppi sámegiela. Sii vázzet Moan skuvllas, Luomejeakki skuvllas, Hánssagietti skuvllas, Ákšovuona skuvllas, Reaššegeaži skuvllas ja Sáhpi skuvllas. Skuvllotguoktás geat sin oahpaheaba, lea nubbi vázzán dábálašoahpaheaddjioahpu Sámi allaskuvllas Guovdageainnus, nubbi ges lea váldán ovdaskuvlaoahpaheaddjioahpu seammá skuvllas. Logi jagi maŋŋil go sámegielfálaldat álggahuvvui Ráissa suohkanis, de rabai suohkan sámi mánáidgárdeossodaga. ¶
– Mis lei oktavuohta soames váhnemiiguin geat sihte sámegiel oahpu mánáidgárddis, ja danin guorahalai suohkan dárbbu. Bođii ovdan ahte dárbu livččii sámi mánáidgárdeossodaga álggahit, ja dan rabaimet Sonjatun mánáidgárddis Hánssagiettis 2001' čavčča, muitala bajásšaddanhoavda Berit Stien. Ossodagas leat 14 saji maid 16 máná atnet. Ossodaga golmma bargi gaskkas lea ain juo vuos dušše okta sámegielat assisteanta. Dat guokte iežá bargi leaba sámegielkursii álgán. ¶
– Soames mánát dáppe máhttet measta dušše sámegiela, soames mánát máhttet seammá bures sámegiela ja dárogiela, ja soames mánát máhttet dušše dárogiela, muitala ossodatjođiheaddji Tore Johansen. ¶
Suomagiella ja sámegiella leat leamaš siidagiellan soames Ráissa giliin, ja badjeolbmot geat dáppe orrot geasi, sámástit. Goas nu lei Ráisa muhttásanguovllu oassin, doppe bijai stáhta erenoamáš doaimmaid johtui fidnet olbmuid heaitit atnimis sámegiela ja suomagiela, ja fidnet sin atnigoahtit duššefal dárogiela. Eiseválddit sihte jávkadit guktuid gielaid. 70-logus jorgališgođii biegga. Álggus šattai suomagiella skuvlagiellan, álggus joatkkaskuvllas, dasto vuođđoskuvllas. 1988:s Ráissa joatkkaskuvla fállagođii sámegieloahpahusa maid, golbma jagi maŋŋil čuovvulii Hánssagietti skuvla. Lean muitalan govt mii váhnemat fidniimet johtui oahpahusa, ja govt oahppit dan vásihedje. ¶
Maŋŋil lea beroštupmi sámegielas lassánan ja leavvan. Dál lea sámegieloahpahus 6–7 iešguđet skuvllas min suohkanis, ja suohkanis lea sámegielat mánáidgárdeossodat. Skuvlohiid gelbbolašvuohta lea buorránan. Maid Ráissa joatkkaskuvllas lea ain buorre beroštupmi sámegielas, ja giella lea boahtán oidnosii šilttain, plákahtain, ja sámegielat oahppit sámástit gaskaneaset. ¶
Muhto ain leat menddo unnán sámegielat fágaolbmot, mii vuhtto erenoamážit sámi mánáidgárdeossodagas. Giella lea unnán oidnosis almmolaš areanain. Hárve gulat olbmuid sámásteamen, it sáhte kioskkas oastit sámegiel aviissaid, it oainne plákahtaid dahje šilttaid sámegielteavsttain. ¶
Dál adnojuvvo giella bearrašiin geat leat deike fárren suohkaniin gos giella lea nannosat go dáppe. Muhtun jagiid geahčen diehtit govt manná singuin geat dál ohppet giela mánáidgárddiin ja skuvllain – šaddet go sii sámegiela váldit atnui skuvlalanjaid olggobealde, šaddá go sidjiide sámegielmáhttu ávkin ja illun? ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Mii dán bajilčállaga sániin lea oktasaš? Buot dát fáttát, ja ollu eambbo ihtet dán girjji logadettiin. ¶
Skuvla Sámis ¶
Eatnasiidda sámi skuvlahistorjá lea skuvla mii lei guhkkin eret ohppiid duogážis ja kultuvrras, ja oahpaheaddji ja oahppit, geat eai ipmir guhtet guimmiideaset, eai gielalaččat eaige kultuvrralaččat. Dát bealli lea dieđusge mielde dás, muhto mii háliidit dál oažžut oidnosii maiddái eará beliid sámi ohppiid skuvlavásáhusain, nugo oahpahusa ja oahppoplánaid main lea sámi kultuvra vuođđun, oahpahusa mii lei sámegillii dalá njuolggadusaid vuostá ja váhnemiid ja ohppiiid, geat leat rahčan ja ožžon sámi oahpahusa. ¶
Girjji vuosttaš oassi muitala oahpu birra geatnegahtton vuođđoskuvlla maŋŋá. 1920 rájes 1950−60-logu rádjái lei prinsihpas 7 jagi geatnegahtton skuvla, vaikko máŋggas eai ožžon dan mađe. Sullii 1950 rádjái ožžo sámit hárve eambbo go 7 jagi oahpu. Dábálaččat lei guhkes geaidnu skuvlafálaldagaide, ja ovdalgo stipeanda ja lohkanloatna šattai dábálažžan, de ledje unnán oahppit geat suite vuolgit eará báikái vázzit skuvlla. Molssaeavttut ledje joatkkaskuvla (framhaldsskole) ((Dán girjjis sátni «joatkkaskuvla» geavahuvvo guovtti mearkkašumis; , mii 1960-logu rájes lei 8. ja muhtumin 9. skuvlajahki, ja , mii 1976 rájes lea 10.-12. (11.-13.) skuvlajagit.)) , realskuvla ja álbmotallaskuvla (ovdal gohčoduvvon nuoraidskuvlan). Áidna skuvla mii lei jurddašuvvon erenoamážit sámi nuoraid várás, lei Sámi álbmotallaskuvla Kárášjogas, maid Sámemiššuvdna álggahii 1936:s. (Dán skuvlla birra it sáhte lohkat dán girjjis, muhto moatti artihkkalis Sámi skuvlahistorjá 1 - girjjis.) ¶
Go 1946:s bođii joatkkaskuvlaláhka (lov om framhaldsskoler), geatnegahttojedje buot suohkanat fállat joatkkaskuvlla. Finnmárkkus eai lean leamaš joatkkaskuvllat ovdal soađi, muhto dál huksejuvvojedje dákkár skuvllat jođánit. Joatkkaskuvla skuvlii ee. ollu nuoraid geat soađi geažil ledje massán oahpu. Máŋgasii dát skuvla rabai luotta eará skuvllaide. Dás mii geahčadit joatkkaskuvlla muhtin 1950-logu dokumeanttaid vuođul ja muittašallamiiguin 50 jagi maŋŋil. ¶
Joatkkaskuvla han lei eanaš sámi suohkaniin, ja das lei maiddái muhtin muddui oahpahus sámi fáttáin ja ealáhusain. Eai lean nu galle suohkana main lei realskuvlafálaldat, ja realskuvllain ii oro leamaš makkárge sámi sisdoallu, ii ge sámegiella fágan. ¶
Vuosttaš almmolaš skuvlafálaldat erenoamážit sámi nuoraid várás lei Statens heimeyrkeskole for samer (Stáhta ruovttufidnoskuvla sámiide), mii álggahuvvui Guovdageidnui 1952:s. Dán skuvllas lei álggu rájes sihke sámi sisdoallu ja sámegiella fágan, ja dát lei dan áiggis goas vuođđoskuvllas ii lean dakkár fálaldat. Go skuvla galggai álggahuvvot, de vuosttaš stivrra háliidus lei álggahit ee. boazodoallosuorggi. Duohta dilis eai šaddan go muhtin oanehis kurssat boazodoallosámiide. Muhto nuppe dáfus álggahuvvuige fága «johttisámemáhttu» Kárášjoga joatkkaskuvlii 1956:s ja guokte jagi dan maŋŋil álggahuvvui Kárášjoga nuoraidskuvllas boazodoallosuorgi. Sierra boazodoallooahpahus duohtandahkkui easka dalle go Stáhta boazodoalloskuvla ásahuvvui Giehtavutnii 1968:s. ¶
Sihke ruovttufidnoskuvla ja boazodoalloskuvla álggahuvvojedje jođánit ja unnán vuosteháguin, muhto lei guhkes ja moalkás luodda ovdalgo ásahuvvui 1969:s. Sámelávdegoddi evttohii 1959:s «ahte Finnmark offentlige landsgymnas – nammasaš skuvlii, Álttás, vuođđuduvvo sámi suorgi (sámegiella, historjá ja kultuvra)» . Loahpaloahpas Stáhta huksii dattetge gymnása Kárášjohkii, Finnmárkku fylkkadikki dáhtu vuostá. Go skuvla viimmat álggahuvvui, de lei čielggas ahte dat guhkkin eret lei šaddan dakkár sámi gymnásan mákkárin máŋggas ledje háliidan. ¶
Dán girjjis mii čájehit dušše muhtin bihtážiid sámi joatkkaoahpahusas. Dán oktavuođas sáhttá áinnas lohkat sámi joatkkaskuvllaid ávvočállosiid; Kárášjoga 25-jagi-ávvudeapmái 1994:s ja Guovdageainnu 50-jagi-ávvudeapmái 2002:s ¶
Girjji nuppi oasi fáddá lea vuođđoskuvla, ja mii álgit Deanus. Deanu gielddas lea leamaš guovddáš rolla sámi skuvlaovdáneamis. Doppe leat bohciidan máŋga duostilis jurdaga ja doppe leat stuorámus nákkut dáhpáhuvvan ahte makkár oahpahus galgá leat sámi guovlluin. ¶
Dálá 25 miilla guhkkosaš stuora gielda lea boađus das go 1964:s ovttastahttojuvvojedje boares Buolbmát gielda, mas orro measta dušše sámegielagat ja Deanu gielda, gos orro ollu dážat, kveanat ja dárogielat sámit. ¶
1. girjjis ledje eanas muitalusat Buolbmágis 1950–1960-loguin ja dás mii álgit boares Deanus seamma áiggis ja joatkit min áiggi rádjái. ¶
Máŋggas Deanus šadde bajás dáru ja sámi gaskkas, eaige diehtán gosa gulle. Dát lea ovtta muitalusa vuolggasadji, ja eará muitalusat leat gis Buolbmát / Deanu sámeskuvlla birra, sihke rektor- ja váhnenperspektiivvas. ¶
1997:s šattai Deanu gielda beakkánin miehtá Norgga, go ledje riiddáskan sámi oahppoplána hárrái. Boađus dan nákkus lei ee. ahte álggahuvvui priváhta skuvla, gos mii leat fitnan. ¶
Sis-Finnmárku gohčoduvvo dávjá sámi guovddášguovlun. Muhto sámit leat maiddái orron ja orrot ain riddoguovlluin ja doppe leat maiddái ollu sámi oahppit. Dás mii geahčastit historjjálaččat ruovttoluotta ja almmuhit njeallje jearahallama Mátta-Várjjagis, gielddas gos ovdal orro eanas sámit, muhto gosa fárrejedje ollu olbmot ja sámit šadde vásihit garra dáruiduhttima. ¶
Davvinjárga ii leat goassege adnon sámi guovlun, muhto maiddái doppe lea stuora oassi gielddas sámi ássanguovlu. Mii čuovvut guokte buolvva geat leaba vuostálastán dáruiduhttima. ¶
Láhpis leat sámi dovdomearkkat buorre muddui jávkan soađi maŋŋil, muhto mii čájehit dás ahte dán suohkanis maid lea sámegiella leamaš váldogiellan giliin ja muhtin muddui maiddái skuvllain. ¶
Romssa fylkkas mis lea dán háve artihkal Ráissas rahčama birra oažžut sámegieloahpahusa skuvlii, ja Gáivuonas guokte muitalusa skuvlavázzima birra 20- ja 30-loguin. ¶
Julevsámi guovllus muitaleaba ovddeš oahppi ja oahpaheaddji, ja mii váldit mielde oasi románas Divttasvuonas. ¶
Loahpas leat vel moadde jearahallama, main olbmot muitalit mo sii leat vásihan sámi ohppiid skuvlla. Dás muitaluvvo maid olbmot leat vásihan jogo oahppin, oahpaheaddjin, rektorin dahje skuvlahálddahusas fylka- ja riikadásis. Vuosttaš girjjis muitalii Sámi oahpahusráđi vuosttaš direktora, ja dás gis muitala son gii álggii dán virgái su maŋŋá. ¶
Dađebahábut ii čáhkan eambbo dán háve. Muhto mii leat pláneme eanet girjjiid, vai čáhkadit sihke muitalusaid ja artihkkaliid, mat mis leat jo gárvát ja daidda maid mii sávvat ahte muhtimat dis, geat lohkabehtet dán, háliidehpet čállit dahje muitalit. ¶
Eará artihkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Solbjørg Ravna muitaleamen Sámeskuvllas sámi skuvlakonfereanssas Romssas, 2003. (Govva: Svein Lund) ¶
Solbjørg (Sullá) Ravna lea riegádan 1954. Son barggai Buolbmát sámeskuvllas dan rájes go vuosttaš sámeluohkká álggahuvvui boares Buolbmát skuvlii, dahje Polmak skole mii lei skuvlla boares dárogielnamma. Guoktenuppelot jagi ledje Polmak skole / Buolbmát skuvllas guokte skuvlabiire – dárogielat ja sámegielat skuvlabiire. Doppe ledje guokte rektora, guokte oahpaheaddjiveaga, muhto okta rektorkantuvra ja okta oahpaheaddjilatnja. 01.08.1997 loahpahuvvui Polmak skole, ja buot dárogielat oahppit sirdojuvvojedje eará skuvllaide. Sámegielat oahppit báhce, ja sii geavahedje boares muvradálu Buolbmágis gitta geassemánu 2003, go fárrejedje ođđa Deanu sámeskuvlii. ¶
Sullá lea leamaš sámeskuvlla rektor máŋga jagi, ja son lea jođihan skuvlla fárrenproseassa čađa. 2003' son muitalii skuvlla birra guovtti dilálašvuođas, iešguđet guldaleaddjijovkui, iešguđet gillii. Mii buktit dás oasi su rahpansártnis Deanu sámeskuvlla rahpamis 04.12. ja dan maŋŋil oasi logaldallamis mii sus lei Sámi skuvlakonferanssas Romssas 07.10. ¶
04.12.2003 ledje Deanu sámeskuvlla rahpandilalašvuođat. Maŋimuš vahkuid ovdal go skuvlajahki álggii fárrehedje oahpaheaddjit ja vátnemat veahkkálaga Buolbmát sámeskuvlla ođđa vistái Deanušaldái. 25 jagi skuvlema maŋŋá lei viimmat sámeskuvla beassan iežas dállui. ¶
Deanu sámeskuvla lávlu Sámi álbmotbeaivvi 2005. Solbjørg Ravna gasku mánáid duohken ¶
Deanu sámeskuvlla rahpandilalašvuođas lávllui Hartvik Hansen, gii lea maid áhčči skuvllas, Áillohačča lávlaga ((Áillohaš, Nils Aslak Valkeapää (1943-2001) lea ráhkadan dán lávlaga teavstta ja nuohta, ja lávlui dan Vuoi, Biret Máret, vuoi -nammasaš LP-skearrus mii almmuhuvvui 1974:s.)) , ovdalgo Sullá hálai mánáide, vátnemiidda, áhkuide ja ádjáide ja buot eará gussiide. ¶
Eat boarrásat lean skuvlii go šattaimet Eat ožžon oahppat eatnigilliige Oahpaimet amas gielain, mielain, vieris eallimis Eai nu máŋggain sániin giehtadallojuvvon sámit ¶
Lei internáhtta stuoris ja balddonas Lanjat nu fiidná ii stoahkat goit čorvviiguin Ii heiven juoigat, lei boahtime Sápmái nai viimmatge čuvgehus Ja visot vieris, das galggai leat buorádus ¶
Nu leimmet skuvllas, dieđuidge oahpaimet Nu šattai jáhkku aht earát leat buorebut Oahpaimet eanan lei stáhtaid, na midjiide gullá das mihkkege Ja iežamet eallin ii fal lean juo árbbolaš ¶
Nu goit dás leat eat davvelii šat beasa Lea mearra ovddas ja eatnamat gáržume Mii fertet oaidnit min álbmot leat eará álbmogiid joavkkuid sis, Seammá vástádusat ja vuogádat maiddái mis ¶
Deanu sámeskuvlla rahpamis, 04.12.2003. ¶
Mii leat ollusat dás geat leat vásihan aiddo dán maid Áillohaš nu vuohkasit čilge mottiin sániin min lagaš historjjás. Dii geat dál lehpet skuvlavázzit jurddašehpet várra ahte sámegiella ja sámegielat skuvla lea álohii leamašan. Nu ii leamašan. ¶
Mun lean vásihan áiggi goas ii lean dábálaš sámástit skuvllas. Mii sámásteimmet ruovttus ja ruovttu birrasis. Skuvllas galggaimet dárostit. Jos ollesolmmoš jearai maid mun áiggun go stuorun, de fástidin «MUN ÁIGGUN RIVGUN GO STUORUN» . Dainna oaivvildin várra álggu rájes juo oahpaheaddjin ja dalle fertejin muhtinláhkái maid hámi molsut. Ii lean imaš. Nu leai dalle. Buot oahpaheaddjit ledje dárogielagat ja hui allaárvosaš olbmot. Mii eat gullan ahte dat maid ruovttus oahpaimet lei oahppu. Ruoktu lei ruoktu ja skuvla lei skuvla. Iđđes go lihkken vulgen ruovttuplánehtas skuvlaplánehtii. Rakeahtta mainna johten lei danlagan masa eai šiehttan eará go mánát. Ja okta ollesolmmoš vel – vuoddji. Rakeahtta mainna johten lei skuvlabussa. Dat sirddii min plánehtaid gaskkas. Váhnemat ja oahpaheaddjit eai háleštan. Oahpaheaddji dušše muitalii máhttit go mii dárogiela vai eat. Mun ohppen nu johtilit ja birgejin dainna dárogielain. Sámegiella lei báhcán dušše ruovttugiellan 7 jahkáš máná dássái. In duostan jávkat ge skuvllas go ii han eadni gal máhttán čállit ja lohkat ii dárogillii iige sámegillii. Ii dan ge mađe ahte sáhtii dieđuid čállit. Mun ohppen heahpanit... ¶
70-logu álggus šaddagođii vejolašvuohta olbmuide mánáidasaset válljet sámegiela fágan skuvllas, ain juo ovtta tiimmu vahkkui. Soapmásat min oahpaheaddjiin leat dan áiggi mánát. Muhto giella ii vuos anihuvvon oahpahangiellan, ii ain juo Buolbmágis. Olbmot eai vuos imaštan dan. Mii gulaimet dávjá ollesolbmuin: «Maid dainna sámegielain? Ii han dainna joavdda ii Deanušaldái ge» . Soames áhkut ja ádját gullostedje imašteamen manin mánát eai oahpa Ipmil sáni ge sámegillii. Muhtin nuorat guldališgohte boarraset olbmuid, eai fal vátnemiiddiset, muhto áhku ja ádjá. Eai nuorat várra beroštan dan Ipmil sánis dađe eanet, muhto dalle lei dat áigi goas nuorat álge jearahallat manin máilbmi lea nu mo lea. Sii jerre maiddái manin ii leat sámegiella ja sápmelašvuohta dohkálaš? Máŋggas jerre mii lei dáhpáhuvvan dáppe ovdalis áiggis. Gos leat mii goldásan? Ii dalá olmmoš máhttán dan nu dárkilit čilget. Mis han ii lean historjá. Mun ledjen skuvllas oahppan buot máilmmi gonagasaid ja dehálaš oskku sođiid birra ja dihten dalle ahte die dat lei historjá. Niehkogovas dušše oidnen buot máilmmi ipmašiid mat dáppe ain juo eai gávdnon. Nuorat eahpidišgohte oahpu duohtavuođa ja sámi nuorat morránedje. Fáhkka álge luođit gullot maid leimmet suollemasat gullan gos nu. Nuorat lávlugohte sámegillii ja sámesearvvit badjánedje duoppe dáppe miehtá sámi sihke Norggas, Ruoŧas ja Suomas. Min beakkán Deatnogátte Nuorat ja ovddeš Deatnogátte Gánddat beaggigohte miehtá riikka. ČSV sattai dien áiggi čilgekeahtes symbolan ja sámenuoraid ovdagovvan. ¶
1976/77 ihte Finnmarken aviisii bajilčállagat dego . Duogáš dien bajilčállagii lei go okta sadjásaš studeantaoahpaheaddji lei geavahan sámegiela ovdamearkan vearbageavaheames eaŋgalasgielas. Mun lean vázzimin. I am walking. Dát lei doarvái duođalaš nákku cahkkehit dalá Buolbmát ja Deanu servvodagas. Dálá olbmot eai ba ádde ge manin dát lei nu váralaš. Állet imaš! Muittuhan vuot Áillohačča sániid: Nu šattai jáhkku aht earát leat buorebut Oahpaimet eanan lei stáhtaid, na midjiide gullá das mihkkege Ja iežamet eallin ii fal lean juo árbbolaš ¶
Dalá Buolbmát skuvlla oahpaheaddjit ja dalá nuorra sámevátnemat šadde guovllu ja media dolaid sisa. Eai buot guovllu olbmot dorjon sin, ja eronoamážit dalá skuvlla rektor Johan Jernsletten gárttai gullat ollu maid várra ii goassege muital. Son ain juo áibbas čielgasit nagodii pedagogalaččat ákkastit manin sámegielain maid sáhttá oahppat, ja dies spábba jorragođii. ¶
1978:s álgen Buolbmágii oahpaheaddjin. Nuorra sámi vátnemat ledje ávžžuhan mu Buolbmágii boahtit ja mus lei miella. Ledjen leamaš Álttá oahpaheaddjiskuvllas. Doppe ledjen fuopmán iežan eatnigiela ja veahážiid mielde luovvanin heahpatvuođas. Ledjen ain juo sámegiel álfabehta oahppan ja moadde sámegiel lávlaga. ¶
Čakča bođii ja skuvla álggii. 20 máná álge vuosttaš luohkkái. Golbma máná álge sáme 1. luohkkái. Turid ja mun galggaime bargat singuin. Olggobealde skuvllalanja čužžo 3 smávva nieiddáža: Marianne, Mona ja Lill Hege ja sin eatnit. Golbma smávva bánehis čiežajahkásačča. Ledjen aiddo ovdalis ožžon dieđu ahte sii galge álgit sierra sámeluohkkái. Sin vátnemat ledje dán gáibidan. Máret Guhttor ja Odd Ivvár leigga fidnen mielde Ristena, Reidara, Ranveiga ja Øyvinda. Muittán ain sihke mánáid ja etniid čalmmiid. Buot lei nu somá. Vuosttaš lávlaga maid ohppe lei Lohkat ja čállit. Eai lean nu ollu sámegielat mánáid lávlagat. Mihkkal rievan han mii gal muitit, ja vel Guovža oađđá!! Máret buvttii munnje lávlaga maid lei dárogielas jorgalan. Amma muitibehtet? Når en liten mus skal ut og gå . Dat šattai Unna sáhpánaš go váccaša . Dát dáhpáhus lea munnje báhcán dego mearkan vátnemiid beroštupmái ja ovddasfástádussii buot siskkimuš dáhpáhusaide mánáid skuvlladilis ja lea otnábeaivái leamaš min skuvlla nanavuohta. ¶
Vahkku maŋŋá go skuvla lei álgán álge vel golbma gánddá sámeluohkkái. Sii ledje: Oddvar, Jan Arne ja Erke. Dalle leigga Mildrid ja Ovllá vel vátnemiin. Jurddaš dan leavttu – vahku siste stuorui luohkká 100 %-in!! ¶
Dás rájes álge mánát veahážiid mielde, juohke jagi ain juo moattis. Vátnemiidda ja mánáide ii lean alohii nu álki. Ii han lean nu álki leat oahpaheaddji ge, muhto mis lei hirbmat mokta ja dáhttu ovddidit sámegiel oahpu ja muđui ge oahpu juohke fágas. Máŋggas álge ja vázze sámeluohká ain juo golbma vuosttaš jagi. Lei goalmmát luohká maŋŋá vejolaš sirdit máná dárogielat luohkkái ja muhtumat válljejedje dan dahkat. Muittán bures diet lei lossa dilli buohkaide. Oahppit manahedje skihpáriid, vátnemat dovde sii fertejit dan dahkat. Oahpaheaddji fertii fas diehtit ahte ii lean fuones oahpaheame geažil mánná sirdojuvvon. Dát gal iskkai niskesuonaid máŋgii. ¶
Sámemánáidgárddit, vuos Fanasgiettis Deatnogátte sámi mánáidgárdi 1979:s ja maŋŋelaš Deanušalddis Diddi sámi mánáidgárdi 1986:s, mearkkašedje hirbmat olu oahppiidlohkui ja giellaovddidanbargui. ¶
1985:s šattai Buolbmát sámeskuvla duohtan ja min vuosttaš rektor lei Haldis Helander, dálá Seppola. Oahpaheaddjit leimmet fas Isak Johansen, Johan Jernsletten ja mun. Maŋŋelaš fas bođii Gunhild Ellefsen. ¶
Sihke vátnemat ja oahpaheaddjit barge áŋgirit dieđuid juohkit sámegieloahpahusa ovdamuniid birra. Vátnemiidda šaddagođii áibbas lunddolaš bidjat mánáid sámeskuvlii ja dárbu sierra sámeskuvlla dáluide badjánii dien jagi rájes. Eanet oahpaheaddjit ihte; Irene, Heidi, Unni, Inger Lise, Káre, Torunn, Turid, Janoš, Hilly ja Unn Laila (su mun láven dadjat lea «ruovttu ráhkaduvvon» ) ¶
Ollu čázit leat golgan Detnui ja Deanus merrii dan rájes. Muhtumin lea Deatnu báddan ja dagahan mielledulvvi. Eará háviid leamaš fas nu coahki ahte gáli rastildat. Dálkkit leat molsašuvvan stoarpmas loaččes bieggan. Golken lea maid. Máilbmi sámeáššiide lea áibbas earáhuvvan dálážii. Ii leat šat imaš sámevuođa birra hállat ja oaivvildit. Mánát galget dál oahppat birget sihke sámegielat máilbmis ja dárogielat máilbmis. ¶
Dán ođđa áiggi mearkan lea dálá Deanu Sámeskuvla. ¶
Lean leamaš Buolbmát sámeskuvlla rektorin sullii 13 jagi. Lean riegádan ja bajásšaddan Sieiddás Deanus. Álggus lei mus ovttagielat sámegielat duogáš, etniin gii ii máhttán dárogiela ii veaháš ge, ja áhčiin gii lei golmmagielat; máhtii sámegiela, suomagiela ja dárogiela. Šadden bajás golmmagielat gilis. Go skuvlii álgen hállen sámegiela, ja áddejin suomagiela muhtin muddui. Suomagiella dađe bahábut jávkkai. Sámegiella maid goase jávkkai dađe mielde go dárogiella válddii eanet ahte eanet saji. ¶
Lean oahpaheaddjioahpu gazzan Áltta oahpaheaddjiskuvllas. Go oahpaheaddjiskuvla álggahuvvui 1973:s, leimme guokte studeantta Finnmárkkus, ja mun ledjen áidna sámegielat. Nuppi jagi bohte eanet sámegielat studeanttat, ja mii gáibidišgođiimet sámegieloahpahusa. Easkka 3. jagi 4-jagás oahpus fidniimet sámegiela fágan, oahpaheaddji lei okta mielstudeanta. Maŋŋá lean vázzán lasseoahpu, earret eará guovttegielatvuođapedagogihkas. Fágalaš duogáža lean rektorin geavahan sámi skuvlaáššiid ovddidit Deanus. ¶
Solbjørg Ravna čájáhusain maid oahppit leat ráhkadan Afrihka birra. ¶
(Govva: Svein Lund) ¶
Deanu gielda lea gielda mii lea hui ivdnái ja girjái. Mis lea ain nana sámevuohta, muhto seammás leat earát geat eai báljo dovdda ge sámevuođa. Dáid gaskkas leat buot dásit ja variašuvnnat. ¶
Servvodaga gielladilli oidno maid skuvllas. Dálá vátnenbuolva lea Deanu giellaservvodaga rašimus buolva. Hui máŋga dálá vátnema gullet daidda nuoramusaide geat eai fidnen sámegieloahpahusa vuođđoskuvllas, ja dan vuohttit mii dál skuvllas. Olu vátnemat eai leat sámegiela oahppan obanassiige. Dan áiggis maid lean bargan sámeskuvllas, lean oaidnán ahte mii joavdat dohko ahte oažžut vátnenbuolvva, geat ieža leat giela massan, muhto geat dahtošedje máináideaset dan oahppat. Dál de leat dás, dál lea min skuvlla eanemus hástaleaddji áigi. Oinniimet árrat ahte dakkár dillái gártat dán áigge. ¶
1997:s dohkkehuvvui min raporta man namma lea Sámi geahččalanskuvla máŋggakultuvralaš servvodagas. Lei prošeakta mii bisttii moadde jagi. Dát prošeakta lea otnáš Deanu sámeskuvlla pedagogalaš vuođđu. ¶
Dál mis lea áibba ođđa skuvla. Áiggun muitalit veaháš mo mii leat dán olahan. 1985:s vuođđuduvvui Buolbmát sámeskuvla almmolaččat. Leimmet 1978:s álgán vuosttaš sámeluohkáin. Vuosttaš jagi lei okta luohkká mas ledje 6 oahppi. Vehážiid mielde olbmot duostagohte jáhkkit ahte sámegiella sáhttá leat reaidogiellan, dainna sáhttá oahpu gazzat. Giella lea luodda máhttui. Dat gii máhttá guokte giela, sus leat guokte luotta máhttui. Guovttegielatvuohta han lea ge aiddo dát. Mađe eanet vátnemat geat oidne ahte mii duosttaimet diktit mánáideamet oahppat sámegillii, dađe eanet vátnemat de dikte mánáideaset šaddat min oahppin. Dát ii livčče leamaš vejolaš jus ii livčče sámemánáidgárdi, mii álggahuvvui aiddo dalle. Giella ealáskahttojuvvui mánáidgárddi bokte. Máŋga min sámegielat máná ledje beallegielagat. Tove Skutnabb-Kangas han lea olu čállán dán birra, ja mii vieččaimet su Detnui oahpahit oahpaheaddjiid ja vátnemiid guovttegielatvuođas. Mánáid giellaovdáneapmi han lea vuosttažettiin vátnemiid ovddasvástádus, muhto mánáidgárdi lea hui olu mearkkašan min guovllus. Skuvlla bargu lea maid olu álkit go mánáidgárdi lea vuođđobarggu dahkan. Servvodat muđui ferte maid leat máná giellaovdáneami doarjja-arenan. ¶
Min guđa vuosttaš oahppis lei sámegiella vuosttašgiellan. Muhto áiggi mielde álge vátnemat jáhkkit ahte vaikko nubbi vátnen lea dárogielat ja nubbi sámegielat, de lei vejolaš sámástit ruovttus. Dát šattai árgabeaidillin máŋgga ruovttus. Mánáidgárddit de dorjo vátnemiid válljemiid. Dát mánát šadde áiggi mielde skuvlaoahppin ja mis šaddagođii girjáivuohta. ¶
Maŋimuš jagi lea mis leamaš prošeakta man sisdoallu lea guokte vuosttašgiella skuvllas. Dan oktavuođas leat geahččan makkár variašuvnnat leat min oahppijoavkkus. Dalle gávnnaimet modealla mii čájeha giellamolsuma muttuid unnitlogugielas gitta eanetlogugillii. Modealla lea vižžon Einar Haugena girjjis The Norwegian language in America: ((Einar Haugen: The Norwegian language in America : a study in bilingual behavior. Indiana University Press 1969. (Dárogiella Amerihkás : guovttegielat meannudeami guorahallan) Einar Haugen (1906-94) lei norggalaš-amerihkalaš gielladutki.)) ¶
1. muddu ¶
A ¶
Ovttagielat unnitlogugielas ¶
2. muddu ¶
Ab ¶
Máhttá unnitlogugiela ollásit, máhttá eanetlogugiela muhtun muddui ¶
3. muddu ¶
AB ¶
Máhttá guktuid gielaid ollásit ¶
4. muddu ¶
aB ¶
Máhttá unnitlogugiela muhtun muddui, máhttá eanetlogugiela ollásit. ¶
5. muddu ¶
B ¶
Ovttagielat eanetlogugielas ¶
Jus mii dán modealla geavahit min skuvllas, de gávdnat dáid variašuvnnaid go guorahallat min oahppiid gielladuogáža: ¶
A + Ab ¶
sámegiella ruovttugiellan ¶
AB ¶
sámegiella / dárogiella ¶
AB ¶
dárogiella / sámegiella ¶
AB ¶
sámegiella / suomagiella / dárogiella ¶
aB ¶
dárogiella ruovttus / sámegiella skuvllas ja birrasis (lassáneamen) ¶
aB ¶
gieldda- ja davvisámegiella / ruoššagiella / dárogiella / suomagiella (okta oahppi) ¶
B ¶
dárogiella ¶
Mis leat leamaš sámegielat oahppit geat ásset buiga dárogielat birrasis. ¶
Go Buolbmát sámeskuvla álggahuvvui álggiimet A-oahppiiguin, namalassii oahppiiguin geat ledje dadjat juo ovttagielat sámegielagat. Dakkár oahppit eai šat gávdno Deanus. Muhtun oahppi leat Ab, sii máhttet sámegiela buorebut go dárogiela go skuvlii álget. Sii leat dál unnitlogus min oahppiid gaskkas. Dál leat eanáš oahppit AB ja aB. ¶
Min ulbmil lea olahit doaibmi guovttegielatvuođa, AB, buot oahppiide. Muhto go olmmoš lea goalmmát muttus, go máhttá guktuid giela, dalle lea maid rašimus dilis, go unnitlogugiella dalle lea eanetlogugiela deattu vuolde. Girjjisteaskka Språkbyte och språkbevarande ((Giellamolsun ja giellaseailludeapmi)) čujuheaba čálliguovttus Hyltenstam ja Stone Haugen modellii ja čálliba «Giella lea eanemus rabas ránnjágielaid báidnimii go olmmoš lea doaibmi guovttegielat» (Muddu 3 - AB) ¶
Sámegiella lea dálá dilis unnitlogugiella, maiddái deanuservvodagas, ja lea danin deattu vuolde earret eará media bokte – dárogiel sánit ja dajaldagat bohtet dán lahkái mánáid gillii. Sámegielat arenat eai leat valljis. Máŋga oahppi leat maid dál aB-dásis, ja lea stuorra hástalus fidnet sin AB-muddui. ¶
Dát lea dálá sámi skuvlaárgabeaivi. Dán dihtii lea dárbu sierra sámeskuvlii dakkár guovllus go Deatnu. Dát han lea pedagogalaš vuođustus dasa manne mii dárbbašat positiivvalaš sirrema. ¶
Go mis leat vásáhusat. Go mun ieš ja máŋga eará ge leat dan vásihan. Mii leimmet dárogielat skuvllas gos de masá massiimet sámegielamet. Buot min árvvuid maid manaheimmet, mii leat šaddan daid viežžat fas dađistaga. ¶
Sámegielat arenat leat hárvenaččat. Áiggun dadjat FUOMÁŠ FUOMÁŠ Guovdageidnui ja Kárášjohkii gos ain orrot leamen valljis sámegiel arenat. Muhto lea han dat ránnjágielaid báidnin. Lea hástalus hállat sámegiela mii lea sámegiella ja dárogiela mii lea dárogiella. Fertet beaivválaččat muittuhit oahppiid: Hállet fal sámegiela gaskaneattet! Dárogiella ii leat dađe stuorát čuolbma dien dáfus, mii fertet deattuhit sámegiela. ¶
Deanu sámeskuvllas leat oahppit ráhkadan máŋga fiinna dáidaga maiguin leat čiŋahan skuvlla seinniid. ¶
(Govva: Svein Lund) ¶
Giellaovdananteoriijaid dáfus, de guorrasan Vygotsky, mii dadjá ahte giella lea SOSIÁLA. (Nuppelahkái go Piaget, gii oaivvilda ahte giella lea egosentralaš.) Giella vuolgá sosiála/kollektiivvalaš máilmmis individuála máilbmái, olggobealde siskkobeallái. Mo dán oaidnit skuvlaservvodagas? Mánáid duhkoraddangiella lea čoavdda. Fertet ráhkadit ja ohcat sámegielat arenaid. Vátnemat fertejit leat dihtomielalaččat. Oahpaheaddjin ferte diehtit ahte eai buot mánáin leat lunddolaš sámegielat arenat, go bargá dakkár girjás jovkkuin go mii dahkat. Mii fertet danin dihtomielalaččat ohcat dakkár arenaid. ¶
Mo son mii dán bargat skuvlaárgabeaivvis? Ná, skuvlla doaibma han lea sámegillii. Sosiála doaibma dahká giellaovdaneami vuođu. Dutkit, earret eará Kamil Øzerk, dadjet ahte 85 % giellaahtanuššamis dahpáhuvvá sosiála oktavuođain. Dalle áddet ahte duhkoraddan lea čoavddasátni. Mánáidgárdi lea hui dehálaš sámegillii. Jus mun livččen mearridit, de sámi mánáidgárddit livčče nuvttá dáruiduhttima hehttendoaibman. ¶
Mánáidgárddi lassin lea Astoáigeortnet (AÁO) hui dehálaš giellaovdaneapmái. Dán jagi lea min skuvllas AÁO bákkolaš 1. – 3. ceahkkái. Mii álgit go skuvlabusse boahtá, ja mis lea AÁO guokte vuosttaš tiimmu. Dalle besset mánát duhkoraddat. Dát lea hui dehálaš doarjja mánáide geat bohtet guovttegielat ruovttuin. Dán jagi eai leat mis mánát astoáigeortnegis geat bohtet ovttagielat sámegielat ruovttuin. ¶
Eahketskuvllas mii leat earret eará čuohppan gámasuinniid. Duogabealde: Silje Veimæl Holm, Marjaana Valle, Anne Merete Paltto, Aud Therese Lindseth, Anja Ballovara Varsi. Ovddabealde: Turid Jernsletten, Ellen Sofie Trosten, Marit Broch Johansen, Aron Broch Falsen, Britt Guttorm Gaup. ¶
(Govva: Solbjørg Ravna) ¶
Leat duođaid duostilis vátnemat geat válljejit min skuvlla. Go dat mii lea erenoamáš mis, lea ahte vátnemat ieža válljejit min skuvlla. Ii oktage oahppi boađe iešalddis, ja mis leamaš bággu hárjánit dasa ahte fertet leat oidnosis servvodagas vai geasuhit oahppiid min skuvlii. ¶
Máŋga jagi lea mis leamaš eahketskuvla. Lea hui miellegiddevaš doaibma. Vátnemat ja oahpaheaddjit dollet kurssaid 3–4 eahkeda jagis. Mii leat earret eará duhppen kartaŋkkaid, risson liinniid, njuovvan ja ráhkadan jiekŋačullosiid. Mii oaidnit man dehálaš lea deaivvadit. ¶
Giella lea dehálaš gaskaoapmi mainna oassálastit kultuvrii. Min oahppit šaddet boahtteáiggi guovddáš giella- ja kulturguoddit. Váldohástalus lea dahkat vátnemiid, skuvlla ja oahppiid dihtomielalaš sámegielageavaheaddjin. Vai dán mihtomeari olahit, de dárbbašat buori ovttasbarggu skuvlla ja ruovttuid gaskkas. Čoavddasátni dás lea máŋggakultuvralaš áddejupmi. Lea stuorra bargu hukset dakkár áddejumi vátnenjoavkkus. Danin eat sáhte dušše sámevuođa smiehttat. Ii oktage dáža dahje sámi árvu leat vealtameahttumit riekta oba áigge. Máŋggakultuvralaš áddehallan lea dynamalaš proseassa. ¶
Mii leat nappo guokte jagi bargan guokte vuosttašgiela-prošeavttain. Dat ii leat loahpahuvvon, leat ain dainna bargamin. Guokte vuosttašgiela mearkkaša ahte sámegiela ja dárogiela gaskkas ii galgga leat gilvu. Oahppit eai galgga šaddat válljet dan guovtti giela gaskkas. Mii dadjat: giitu, guktuid. ¶
Mii leat guorahallan oahppoplánaid gávdnat mii gáibiduvvo sámegiella vuosttašgiellan-fágas ja dárogiella vuosttaš- ja nubbegiellan-fágas. De leat buohtastahttán, gávdnat oahppiideamet mihttomeriid. Loahpas gávnnaheimmet ahte fertiimet buot oahppijoavkkuid vuoruhit, muhto eai dárbbaš buohkat aiddo dan seammá. Ab-muttu oahppit dáidet dárbbašit dárogiela nannet, aB-muttu oahppit ges soitet dárbbašit sámegiela nannet. Dán fertet skuvllas bargat. Skuvlla prošeaktaulbmila leat ná čállán: «Mánáid dahkat oadjebassan sámevuođasteaset beroškeahttá sin gielalaš vuolgasajis, nu ahte sin sámegiella, iešgovva ja árbevierut nanosmuvvet ja ovdánit, seammás go šaddet oadjebassan dárogielas ja dáža servvodateallimis.» ¶
Oahpaheaddjiveahka iská nu bures go vejolaš olahit dán mihtomeari. Min skuvllas galget buot oahpaheaddjit máhttit sámegiela. Muhto muhtun oahpaheaddjiin lea dárogiella vuosttašgiellan, ja mii háliidit ahte dárogielat guovttegielat oahpaheaddjit oahpahit dárogielfága. Oahppit hui nannosit ovttastit oahpaheaddji ja giela. Dárogielat oahpaheaddjit dábálaččat oahpahit eaŋgalsgiela maiddái. Erenoamážit nuoraidskuvllas leat máŋga oahppi geat reagerejit jus sámegielat oahpaheaddjit oahpahit dárogielfágas, go sii han leat dehálaš giellaguoddit. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Ádjánii guhká dan rájes go jurdda badjánii cegget sierra sámi gymnása dassái go "Karasjok gymnasklasser med samisk" álggahuvvui 1969:s. Mii leat dás čoaggán muhtin dokumeanttain mat čállojuvvojedje dan birra dan áiggis. Vuosttaš dokumeanttaid mii leat gávdnan Hans J. Henriksen rohki arkiivvas (Sámi arkiivvas) ja maŋimus Girko- ja oahpahusdepartemeantta arkiivvas (Riikkaarkiivvas).Buot dokumeanttat ledje čállon dárogillii. Else Turi lea jorgalan visot sámegillii, earret Inga Ravna Eira stiilla, maid son ieš lea jorgalan. ¶
Norgga Sámemiššonsearvvi váldostivrii ¶
Dákko bokte Sámi Ráđđi ávžžuha váldostivrra, jos jo leaš vejolaš, gávdnat vuogi man láhkai ásahit gymnása sámiid várás. Ávžžuhusa prinisihpalaš duogáš lea dáhttu doalahit dan, maid lea vejolaš seailluhit ja mii lea mávssolaš dološ sámi kultuvrras, erenoamážit giela. Ii dan seailluhit nugo dávvirvuorkká bierggasin, muhto dan bisuhit dakkárin vai Sámeeatnama nuorain lea vuođđu sáhttit gávnnadit ođđaáiggi oarje-eurohpalaš kultuvrrain dahjege sivilisašuvnnain nu mo dat albmana iešguđetlágan hámis. Dušše dan láhkai sáhttá dáhpáhuvvat vuoiggalašvuohta ja govttolašvuohta ovttaskas olbmo ektui ja olles álbmoga ektui. Dušše dán láhkai sáhttá ovttaskas olmmoš ja servodat juksat friddjavuođa sáhttit iežas mihtilmasvuođa vuođul nannet ja hábmet kultuvrras dainna lágiin ahte dat lea sihke sámi-našuvnnalaš ja áigái heivvolaš. ¶
Nugo earáge álbmogat, unna dahje stuorra, de lea maiddái sámiin vuoigatvuohta eallit nu mo sii gávnnahit alcceseaset vuohkkaseamosin. Jos dat galggaš seailut dán áiggi, de dat ferte leat ođđaáigásaš, muhto das galgá maiddái leat lohpi doalahit sámi sierranasvuođa. Dat ferte leat ráhkadus bissovaš boares kultuvrra ja ođđa oarje-eurohpalaš oktasaškultuvrra gaskkas. ¶
Dál lea stáhta beales olahuvvon ollu dien guvlui. Sámegiella dáidá nannejuvvot lágalaččat vuođđoskuvllas, ja de mearridišgohtet álggahit sámegiel suorggi Álttá gymnásii. Goappašat áššit illudahttet min ja leat giitevaččat. Muhto go min mielas lea alit skuvla deaŧalaš juksat kultuvrralaš ođđasis huksema ja friddjavuođa, de eat sáhte gaskkaldahttit bargomet. Álbmot dárbbaša jođiheddjiid. Dat dárbbaša albmáid ja nissoniid, geat dan muttus bures dovdet iežaset oadjebassan sihke Oarjemáilmmi kulturártnaid ja máttuideaset árbbi hárrái, ahte sáhttet ja máhttet váldit badjelasaset dan barggu ahte bálddastahttit ja árvvoštallat dán guokte eallinvuogi, ja dán guovtti vuođul duddjot oktasaš ráhkadusa. ¶
Barggadettiin oččodit njunnošiid, de jáhkkit ahte oahpahusásahusa biras ja oahpahusnávccat leat deaŧalaččamusat. Aiddo danin eat ane sámegiel suorggi norgalaš gymnásas eará go heahtečoavddusin. Govttolaččamus lea ahte sápmelaččat ožžot sierra skuvlla, gos eai dárbbaš dovdat ahte sii čađat šaddet heivehaddat norgalaš birrasii. Doppe sii sáhttet bargat dakkár vugiid mielde ja vuoigŋat dakkár áimmus mii heive sin lundui ja sierranasvuhtii, ja doppe gos maiddái oahpaheaddjit leat ieža sámit, geain leat seamma vásáhusat go dain nuorain, geaid sii galget láidestit. ¶
Aiddo dál orru leamen nu ahte stáhta ii vanat guhkkelebbui go ahte veadjá doarjut «Sámelávdegotti» gymnásasuorgeprošeavtta, mii dáidá ádjánit máŋga jagi ovdalgo duohtandahkkojuvvo. ¶
Dán vuođul mii ohcalit veahki Sámemiššuvnnas, man mii sávvat sáhttit álggahit alit skuvlla sápmelaččaid várás, ja mii soahpá prinsihpaide, maid mii ovdalaččas leat namuhan. ¶
Min oainnu mielde leat sámi oahpaheaddjit váldoáššin. Muhto mii gal diehtit ahte álggos sáhttá leat váttis čađahit dán praktihkalaččat. Danin min mielas sáhttá leat gaskaboddosašáigodat, goas mii fertet geavahit norgalaš oahpaheddjiid. Mii deattuhit ahte dát datte lea dušše gaskaboddosaš dilli. ¶
Váldostivrii ii dáidde leat amas ahte «Sámi Ráđđi» dovdá iežas beahtahallan go oaidná vuogi man leat válljen čuovvut Sámi Nuoraidskuvllas Kárášjogas. Dan «Sámi Álbmotallaskuvlla», man mii álggos leimmet jurddašan, dan mii ain leat vuorddašeamen. Dán vuođul ferte danin Ráđđi bidjat dihto eavttuid dán ohcamuššii mii manná Sámemiššuvdnii: ¶
Norgga Sámemiššonsearvi ferte mearrádushámis ja čadnojuvvon láhkai geatnegahttojuvvot čuovvut dáid njuolggadusaid mat leat sámi gymnása hálddašeami várás ráhkaduvvon: 1. Skuvlla rektor ja eará oahpaheaddjit galget leat sápmelaččat. (Dm. ahte maŋŋil gaskaboddosaš álgodili goas leat norgalaš oahpaheaddjit, de galget sin sadjái boahtit sápmelaččat nu johtilit go fágalaččat lea dohkálaš ja geavatlaččat vejolaš.) 2. Sámegiella galgá leat oahpahusgiellan sámi fágain, (gielas, historjjás, kultuvrras ja sierra sámi fidnuin), risttalašvuođas ja gymnása dábálaš historjjálaš fágain. 3. Maiddái dárbbašlaš norgalaš oahpaheddjiin ferte leat universitehtaeksámen sámegielas. 4. Risttalašvuođaoahpahusas ferte váldit vuhtii ipmilbalolašvuođa nugo lea lunddolaš sápmelaččaide. ¶
Sávvat ahte namuhuvvon njuolggadusat, ja ollislaš ohcamuš nu mo dat čuodjá, váldojuvvo vuostá áddejumiin ja buorredáhtolašvuođain ja ávžžuhitge váldostivrra meannudit dan nu jođánit go vejolaš. ¶
SÁMI RÁĐĐI, Čáhcesuolu/Bonjákas, juovlamánu 18. b. 1959 ¶
Dearvuođaiguin ¶
Per Fokstad ovdaolmmoš ¶
Maŋŋil go Finnmárkku sámi ráđđi čálii bajábealde bájuhuvvon reivve, manai guhkes áigi. 4 1/2 jagi maŋŋá čálii Sámemiššuvdna: ¶
Cuoŋománu 30. b. 1964 ¶
Skuvlajođiheaddji Per Fokstad Finnmárkku Sámi Ráđđi Bonjákas ¶
Sámi gymnásaášši ¶
Ságastallamiid vuođul mat leat leamaš du, konsuleantta Hans J. Henriksena ja vuolláičálli gaskkas, ja maiddái mu ráđđádallamiid vuođul Kárášjoga rektoriin Paul Ryaniin, de áiggun – du boahttevaš barggu ektui – ovdanbuktit čuovvovaš dieđuid: ¶
1. Jos departemeanta háliida, de sáhtán rávvet min searvvi stivrra ahte sámi álbmotallaskuvllas Kárášjogas, Sámi nuoraidskuvllas, álggahuvvo jođánepmosit sierra gymnásasuorgi sámi nuoraid várás. ¶
2. Gymnásasuorggis ferte leat sierra oahpahusjođiheaddji (filologa, sámegielat), geas lea ovddasvástádus gymnása fágalaš oasis. Hálddahuslaččat gymnásasuorggi jođiha álbmotallaskuvlla rektor. Dohkálaš oahpaheaddjit besset álgit oahpaheaddjin ja sin bálká máksojuvvo álbmotallaskuvlla bušeahta bokte. ¶
3. Luohkká (Luohkát) gehččojuvvo(jit) (nugo ruoŧŧelaš álbmotallaskuvllainge) álbmotallaskuvlla 1., 2. ja 3. jahkekursan ja dábálaččat dat gullet departemeantta álbmotallaskuvllaid bušehttii, mas maid ožžot liigeruhtadoarjaga dárbbu mielde. ¶
4. Sámi gymnásas berre ohppiin leat bákkolaš oahpahus sámegielas sihke čálalaččat ja njálmmálaččat ja maiddái sámi kulturhistorjjás. Dát oahpahus biddjo fránska-, eatnigiel- ja historjádiimmuide dábálaš gymnásaminstara mielde. Dan muddui go departemeanta oaidná ávkkálažžan ja háhká sámegiel oahppogirjjiid, de dat geavahuvvojit gymnásas. ¶
5. Eará doaimmat, mat fertejit dahkkojuvvot, nugo háhkat luohkkálanjaid, internáhttasajiid ja oahpaheaddjidáluid gymnása várás, fertejit čovdojuvvot almmolaš doarjagiid bokte sierra loatnan maŋŋá go vuos gymnása čájehuvvo leat dárbbašlažžan ja eanebut ohcalit dákkár fálaldaga. – Nu guhkás go vejolaš, de ferte ovttasbargojuvvot nuoraidskuvllain juogadit erenoamášlanjaid ja diibmooahpaheddjiid, vai seastit nu ollu go vejolaš oahpahusvistti ja oahpaheaddjidáluid goluid dáfus. Gymnása várás ii ceggejuvvo ođđa dállu ovdalgo dárbbut leat čielggaduvvon. ¶
Sávan dát lea doarvái vai sáhttit ain bargat áššiin. ¶
Dearvuođaiguin Norgga Sámemiššonsearvi Thor With ¶
Kárášjoga Sámi Searvi mearridii miellahttočoahkkimis njukčamánu 6. b. 1962 cealkit ná: ¶
((Kárášjoga Sámi Searvi vuođđoduvvui 1959:s, ja lei dalle iešheanalaš searvi. Dat searvvai Norgga Sámiid Riikkasearvái 1968 ja namma lea dál Kárášjoga Sámiid Searvi)) ¶
Duogáš: «Duohtavuohta lea ahte sámi guovlluin leat eanaš jođiheaddjivirggiin olbmot, geat eai leat sápmelaččat. Hui dávjá lea nu ahte dain leat olbmot, geat eai doarvái bures máhte sámegiela, eai dovdda sámi kultuvrra eaige eisege sin jurddašanvuogi. Go jo sápmelaččat eai jierpmi dáfus leat bázahallan eará norgalaččain, de ferte leat okta sivva dása, ja dat lea ahte sii oahpu dáfus eai sáhte gilvalit. Mis ii dáidde leat boastut go čuoččuhit ahte dát sivat dat heađuštit sápmelaččaid háhkamis dárbbašlaš oahpu: 1. Gielalaš váttisvuođat 2. Ruđalaš váttisvuođat ¶
Go guorahallá giellapolitihka, maid leat don áiggi rájes jo fievrridišgoahtán sápmelaččaid ektui, de čájehuvvo ahte sámegiella lea duvdiluvvon eret, muhto datte ii leat dárogiellage ohppojuvvon ollásit. Dat lea váikkuhan dasa ahte sámi nuorat leat dovdan iežaset heajubun, mii dasto lea heađuštan sin gazzamis alit oahpu. Sii leat dovdagoahtán vuostehágu skuvlii.Vaikko vel ná leage dilli, de sámi kultuvra lea datte ceavzán. ¶
Ferte leat skuvlapolitihka ulbmil addit sápmelaččaide vejolašvuođa ovdánahttit gielaset ja kultuvrraset ja dáinna lágiin riggudahttit norgalaš servodaga. ¶
1. Sámi gymnása sámi birrasis: ¶
Eiseválddit leat árvvoštallagoahtán dárbbu ásahit gymnása riikii. Kárášjoga Sámi Searvi áigu Sámelávdegotti árvalusa oktavuođas váldit ovdan gažaldaga ahte ásahit Sámi Gymnása Kárášjohkii. Sámelávdegoddi doarju jurdaga ásahit sámi gymnásasuorggi Finnmárkku almmolaš gymnásii, Áltái. Kárášjoga Sámi Searvi ii sáhte miehtat dasa. Fuomášahttá ahte lea dárbbašlaš ásahit sámi gymnása sámi birrasii, birrasii gos sápmelaččat leat eanetlogus ja váikkuhit servodaga eallimii. Duohtavuohta lea ahte Finnmárkku riddoguovlluin dovdo vuosteháhku sápmelaččaide. Oaivvildit ahte lea boastut dánlágan noađi vel bidjat sámi nuoraide go diehtit sis, nugo earáge nuorain, leat dien agis iežaset sierranas váttisvuođat. Maŋŋá go leat ožžon eksámen artiuma sámi birrasis, de dat nanne sin iešdovddu ja nu sáhttet buorebut gilvalit earáiguin servodagas. ¶
Kárášjohka lea sihke geográfalaččat ja johtolaga dáfus guovddážis, erenoamážit go sisriikka geaidnu gárvána. ¶
Kárášjoga skuvllat leat buriin visttiin. Gymnása várás lea dárbu dieđusge hukset skuvlalanjaid ja internáhta, muhto go leat juo erenoamášlanjat, de dat ii šattašii nu divrrasin. 9-jagi skuvllas leat lášmmohallanlatnja, vuojadanlatnja, luonddufágalatnja ja eará erenoamášlanjat. Báikkis leat buorit valáštallanrusttegat. ¶
Mii maid namuhit ahte Kárášjoga álbmotgirjerádjosis lea ollu fállamuš girjjiid dáfus. Dál leat dan oččodeamen sierra sámi girjerájusin, mii boahtá lassin álbmotgirjerádjosa doibmii. Dát šaddá leat hirbmat ávkkálažžan sámi gymnásii. ¶
Kárášjogas leat maid Sámiid Vuorká-Dávvirat, mii mearkkaša maid ahte doppe leat kulturhistorjjálaš dieđut viežžan láhkai oahpahusa várás. ¶
2. Vuođđu ásahit sámi gymnása ¶
Sámegymnásalávdegoddi namuha árvalusastis (s. 14) ahte Finnmárkku dilálašvuođat máŋgga láhkai earránit riikka eará guovlluid dilálašvuođain. Danin min mielas ii leat dárbu bidjat makkárge statistihka, mii čájeha man ollu ohppiin sáhttá leat sáhka. Dás lea sáhka unnitlogujoavkkus , mii dárbbaša erenoamáš fálaldaga. Gymnásii berrejit beassat sámi nuorat miehtá riikka , ja eará norgalaš nuorat, geat áigot lohkat dáid fágaid. Danin mii oaivvildit ahte leat doarvái oahppit guovtti suorgái. ¶
Mii diehtit ahte sámi nuorat miehtá riikka ohcet Kárášjohkii oažžut joatkkaoahpu. (Sámi nuoraidskuvla, Kárášjoga suorgejuhkkojuvvon nuoraidskuvla). Sii ohcet vuosttažettiin skuvlii mii lea sámi birrasis . Ferte geahččat gymnása 9-jagi oktasašskuvlla oktavuođas sámi guovlluin. Dán huksema ferte hoahpuhit ja addit sámiide máhtolašvuođa sámi servodateallimis, kultuvrras ja gielas. ¶
3. Suorggit ja fágat Go meroštallat ahte šaddet su. 40 oahppi jahkái, de sáhtášii álggahit realsuorggi ja giella-historjásuorggi. Goappašiid surggiin berre sámegiella boahtit fránskagiela sadjái. Maiddái berre sámi kulturhistorjá oažžut govttolaš saji. Lohkanmeari fertejit fágalaš ásahusat mearridit dárkileappot. Gymnásii ferte sihkkarastit seamma gelbbolašvuođa go dábálaš gymnásas.Muittuhit maiddái man deaŧalaš lea ráhkadahttit dárbbašlaš oahppogirjjiid. ¶
4. Stáhtus ja oahpahannávccat. Mii diehtit ahte ollugat geain sámegiella lea eatnigiellan, leat jo gearggahan universitehtaoahpuset, ja earát gis leat lohkamin universitehtas. Nie sáhttit árvvoštallat ahte dađistaga gártet eanet fágaolbmot, geain lea gelbbolašvuohta oahpahit gymnásas. Maiddái dárogielagat, geain lea universitehtaoahppu ja geain lea dan mađe oahppu maiddái sámegielas ahte hálddašit giela, leat dohkálaččat oahpahit. Maiddái berre leat diehttelas ášši ahte gymnásas lea stáhtagymnása stáhtus vai sáhttá dáhkidit fágalaš njuolggadusaid, mat mielddisbuktet ahte dat doallá dohkálaš dási. ¶
5. Stipeandaortnet. ¶
Movttiidahttin dihtii nuoraid álgit gymnásii, de ferte stáhta jahkásaččat juolludit sierrastipeanddaid ohppiide nu ahte buohkain lea várri háhkat girjjiid, mátkkoštit ruovttu ja skuvlla gaskka jna. Sáhttit namuhit ahte sápmelaččaid gaskamearálaš dienas lea vuolimusaid searvvis riikkas (Sámelávdegotti árvalus s. 31). Muđui čujuhit Sámelávdegotti árvalussii siidu 59, mas oidno «Oahppostipeanda sámi nuoraid várás». ¶
Loahpahus ¶
Kárášjoga Sámi Searvi deattuha ahte lea hoahppu álggahit dán gymnása, mii dagahivččii ahte sámi álbmot oččošii oahppan jođiheddjiid hábmet sámiid saji servodagas. Alit oahppu maiddái dagahivččii ahte sámit, geaidda boasttu giella- ja skuvlapolitihka geažil leat cieggan boasttu áddejumit, eai anášii šat dan mii gullá sápmelažžii heittogin. Sierra stáhta gymnása ferte leat govttolaš gáibádus sámi unnitloguálbmogis Norggas. Sámit eai hálit sierranit stuorraservodagas, muhto gielalaččat ja kultuvrralaččat leat sámit dattetge earáláganat eará norgalaš álbmoga ektui ja sii galget sáhttit gáibidit ahte dát erenoamášvuohta vuhtiiváldojuvvo.. Mii leat giitevaččat go norgalaš stáhtaeiseválddit leat dovddahan ahte dat eai ane dán dušše sisriikka áššin, muhto unnitloguálbmoga gažaldahkan man čuvvot riikkaidgaskasaš geatnegasvuođat.» ¶
Bajábeale čálus lea doaimmahuslávdegotti árvalusa mielde ja evttohusa rievdadusaid mielde, maid miellahttočoahkkin dohkkehii. ¶
Kárášjoga Sámi Searvi, njukčamánu 19. b. 1962 ¶
Marit Stordahl Ovdaolmmoš Hans Eriksen Čálli ¶
Inga Ravna Eira, 1967 (Govva: Russekoarta) ¶
1967:s lei 19-jahkásaš kárášjohkalaš Inga Ravna Álttá gymnása oahppin. Son čálii dalle dárogiel skuvlastiilla, mas čilge manne su mielas berre ásahuvvot sierra sámi gymnása. Stiillas oaččui dalle árvosáni Ng, mii dálá árvošatnevuogádagas livččii 2. Sihke stiilla sisdoallu ja árvosáni čájeha man váttis dilli sáhtii leat dan áiggi sámi gymnásaohppiide. Dál dát ovddeš oahppi lea Sámi joatkkaskuvlla oahpaheaddji ja girječálli. Inga Ravna Eira lea ieš divvon dárogielteavstta veahá ja jorgalan dan sámegillii. ¶
Mii eallit odne dakkár máilmmis gos gáibiduvvo eanet ja eanet oahppu jus galgá oažžut buori barggu. Dát lea dagahan ahte lea dárbu eanet skuvllaide. Dát dárbu lea maid juksan sápmelaččaide. Mun siteren: «Dan maid Sis-Finnmárkku nuorat dárbbašit, lea oahppu nu ahte sii maid sáhttet gilvalit oažžut buriid bargguid seamma go buot eará nuorat.» Nu mo dál lea dillii Sis-Finmárkkus, de leat ollugat barggu haga eanaš oasi jagis. Ii boazodoalus ii ge eanadoalus leat doarvái bargu buohkaide miehtá jagi. Dálvit ii leat ovdamearkka dihtii dárbu seamma ollu bargiide go giđđat vaikko velá ollugiin leat ge oanehatáigge barggut. Dát ii leat doarvái. Odne lea dehálaš sihkkarastit alccesis dakkár barggu mainna sáhttá eallit. ¶
Dál lea hui ollu sáhka dan birra ahte lea go dárbu sámi gymnásii. Mun gal jáhkán ahte dákkár gymnása berre ásahuvvot. Dan maid mii dárbbašit leat eanet oahppan olbmot sápmelaččaide. Dán rádjái leat eanaš doaktárat ja oahpaheaddjit leamaš dárogielagat. Giela geažil eai ádde dávjá sápmelaččaid ja sin váttisvuođaid. Olbmot, geain lea sámi duogáš, leat dat geat buoremusat sáhttet veahkehit Sis-Finnmárkku olbmuid. ¶
Nu mo odne lea gymnásas, de leat sámi nuorain erenoamáš váttisvuođat dárogielain. Dán oktavuođas vuoittahallet sii ollu eará oahppiid ektui. Stuorámus váttisvuohta lea čállit dárogiela riekta, ii ge hállát dan. Mii diehtit buohkat ahte okta dain stuorámus váttisvuođain čállit dárogiela lea geavahit preposišuvnnaid riekta. Mun jáhkán ahte giellaváttisvuođat leat dat stuorámus sivat dasa ahte nu unnán Sis-Finnmárkku nuorat vázzet gymnása. Giela dihtii lea mu mielas dehálaš oažžut sámi gymnása mas sámegiella, kultuvra ja historjá deattuhuvvojit. Mun jáhkán ahte dalle álggášedje eanet sápmelaččat gymnásii. Jus galgá máhttit hállat eará giela, jáhkán mun ahte lea dehálaš máhttit iežas eatnigiela sihke njálmmálaččat ja čálalaččat. Eatnigiella lea váimmu lagamuš giella man olmmoš lea hállan unnivuođa rájes. Mu mielas livččii ollu álkkit midjiide oahppat dárogiela, jus álggos vuos livččiimet ožžon vuođu sámegielas. Leat várra ollugat, geat dovdet seamma go mun ge, ahte dárogiella muhtun láhkái lea bággejuvvon min ala. Mii leat muhtun láhkai ferten vajáldahttit sámegiela vai oahppat dárogiela. Jus ásahuvvo sámi gymnása, de jáhkán mun ahte oahppiin buorrána dárogiella seammas go ohppet eatnigiela. Dalle sáhttá sulastahttit sámegiela dárogielain. ¶
Nubbi eará gažaldat mii lea boahtán ovdan, lea dat ahte ii go son dákkár gymnása isolere sápmelaččaid vel eanet go ovdal. Dan gal in jáhke mun. Dát gymnása ii berre leat rabas dušše sápmelaččaide, muhto buohkaide geat hálidit oahppat sámegiela, kultuvrra ja historjjá. Jus šaddá ná, de ii dárbbaš ballat isoleremis. ¶
Maŋimuš áiggiid lea leamaš sáhka dan birra gosa dát gymnása berre ásahuvvot. Lunddolamos lea ásahit dan sámi birrasii. Tromsa ja Áltá leat leamaš ságas. Muhto mu mielas ii deavdde goabbá ge dán guovtti báikkis dan maid dákkár gymnása gáibida. Vuosttážettiin hállet dán guovtti báikki olbmot dárogiela. Oahppit eai beasa geavahit sámegiela friddjaáiggi. Dasto ii leat goappá ge dán guovtti báikkis dat biras mii gáibiduvvo. Jus gymnása ásahuvvošii nuppi dán guovtti báikái, de in gohčodivčče mun dán sámi gymnásan. ¶
Jus ásahuvvo sámi gymnása, de jáhkán mun ahte Sis-Finnmárkku nuorat maid nagodišgohtet gilvalit eará nuoraiguin buriid bargguid ektui. Gymnása dagahivččii sihkkaris boahtte áiggi sámi nuoraide gos besset oahppat máttuidis birra ja dat mii lea buot dehálamos, lea dat go besset giela oahppat. ¶
FINNMÁRKKU FYLKKADIGGI ČAKČAT 1967 ¶
Gieđahallan ášši Gymnása sámegielain ¶
Fylkkadikki skuvlanammagottis lei sihke eanetlogu ja unnitlogu cealkámuš. Dain celkui ná: ¶
Eanetlogu árvalus 1. Fylkkadiggi cealká ahte ii mieđit hukset ja fievrridit sierra gymnása sámegielain. Go oaidnit man unnán oahppit leat fylkka dálá gymnásain, de ii oro ođđa gymnása huksen jierpmálaš. Fylkkadiggi oaivvilda maiddái ahte go geahččá skuvllaid beales, de lea buoret čoavddus ásahit sierra suorggi ovtta min dálá gymnásii, vuosttažettiin Áltái. 2. Nu mo dás ovdalaččas lea celkon, de fylkkadiggi ii danin sáhte rávvet ásahit sierra gymnása sámegielain vaikko vel dát dáhpáhuvašiige stáhta olis. 3. Jos stáhta datte gávnnaha ásahit ja fievrridit sierra gymnása sámegielain, de rávvet válljet Kárášjoga skuvlabáikin. ¶
Unnitlogu árvalus Fylkkadiggi oaivvilda ahte jođáneamos lági mielde berre ásahuvvot gymnása sámegielain guovddáš sámi birrasii, ja dat berre ásahuvvot Kárášjohkii. Dát hástalivččii daid sámi nuoraid ohcat, geaidda lea váttis loaktit eará gymnásain. Dákkár gymnása attášii sámi nuoraide vejolašvuođa fidnet akademalaš oahpu, mii nannešii sin sihke norgalaš ja sámi kultuvrraid dáfus. Dát jurdda lea sámiid iežaset háliidusa mielde, ja dan berrešedje eiseválddit čuovvolit. Stáhta berrešii sihke ásahit ja fievrridit dán gymnása. ¶
Eanetlogu árvalusa ovdanbijai Várggáid ovddasteaddji Karl Holt (skuvlanammagotti ovdaolmmoš) ja unnitlogu árvalusa ovdanbuvttii Kárášjoga ovddasteaddji Amund Nedrejord. Sáhkavuoruid dolle maiddái Per Nilsen Balk, Unjárgga ovddasteaddji, Arvid Dahl, Guovdageainnu ovddasteaddji, Simon Pedersen, Deanu ovddasteaddji, fylkkamánni Kolbjørn Varmann ja skuvladirektevra Trygve Jonsson. ¶
Eanetlogu árvalusa dohkkehii fylkkadiggi guovtti jiena vuostá, mat addojedje unnitlogu árvalussii. ¶
Maŋŋil Finnmárkku fylkkadikki mearradasa álggahit sámi gymnásasuorggi Áltái, dahkkui vuolláičállinakšuvdna sámi gymnása bealis, oahpaheddjiid gaskkas geain lei oahppu sámegielas ja sámi kultuvrras. Dán listtu mii leat gávdnan Girko- ja oahpahusdepartemeantta arkiivvas Riikkaarkiivvas. Per Jernsletten, gii lei mielde čoaggit namaid, muitala ahte buohkat geain jerre čálle vuollái. Lei dušše okta, gean eai fáhtten, muđui leat dán listtus buohkat Norggas geain dalle lei formálalaš gealbu oahpahit sámegiela. Go sii celke ahte eai áiggo ohcat oahpaheaddjivirggi jus dát oahpahus šaddá Álttás, de šattai čielggas eiseváldiide ahte jus válješedje Áltta, šattašii veadjetmeahttun háhkat oahpaheddjiid. Dát listu sáhttá danin mealgat leat váikuhan dasa ahte fylkadikki mearrádusa vuostá dattetge álggahuvvui gymnása Kárášjohkii. ¶
Oslo, guovvamánu 12. b. 1968 ¶
Stáhtaráđđi Kjell Bondevik, Girko- ja oahpahusdepartemeanta ¶
Sámegielat oahpaheaddjijoavku lea Oslo Sámi Searvvi ávžžuhan sáddet stáhtaráđđái mielddusin biddjojuvvon vuolláičállojuvvon cealkámuša ahte gosa boahttevaš sámi gymnása berre ásahuvvot. Dadjat juo buohkat geat leat vuolláičállán, leat čađahan sámegiela vuođđofága Oslo universitehtas áigodagas 1952–1968. Maiddái čuovvu mielddusin Oslo ja Bergen universitehtaid ja Ås eanadoalloallaskuvlla sámegielat studeanttaid cealkámuš. Dáid vuolláičállosiid vurkkoda Oslo Sámi Searvi. ¶
Mii maid bidjat mielddusin iežamet cealkámuša dán áššis.Mii ávžžuhit stáhtaráđi vuostáiváldit dáid cealkámušaid mat bohtet sámiid beales, ja váldit dáid vuhtii go dát deaŧalaš ášši sámiide galgá mearriduvvot. ¶
Sámi Searvvi ovddas – Samisk Selskap – ¶
Aslak Nils Sara ovdaolmmoš Nils Jernsletten čálli ¶
Gonagaslaš girko- ja oahpahusdepartementii, stáhtaráđđái Kjell Bondevikii, Oslo ¶
Radio ja eará mediaid dieđuid vuođul leat ádden ahte Girko- ja oahpahusdepartemeanta árvvoštallá ásahit sámi gymnása Áltái. Jos dát diehtu doalaš deaivása, de mii háliidit cealkit ahte mii eat eisege searvva dien oidnui. Iežamet sámi skuvlaáššiid máhtolašvuođa vuođul, man leat ožžon erenoamášoahpu bokte ja go leat ollu jagiid bargan dánlágan áššiiguin, mii čielgasit rávvet ahte plánejuvvon gymnása sámegielain ii ásahuvvo Áltái. Jos sámi nuoraid gymnása váldoulbmil galggaš juksojuvvot, de mii oaivvildit ahte dat ásahuvvo sámi birrasii gos leat sápmelaččat eanetlogus ja geat váikkuhit servodateallimii.Mii eahpidit ahte Álttá gymnása sámegiel suorgái ohcet sámi nuorat, ja mii navdit ahte šaddá váttisin oažžut oahpaheddjiid sámi oahpahusfáttáide Áltái. ¶
Vuolláičállit, geain lea erenoamášoahppu sámegielas ja kulturmáhtus, eai gal oza oahpahusvirggiide Áltái.Mii doarjut sámi organisašuvnnaid gáibádusa ásahit gymnása sámegielain Kárášjohkii. ¶
Vuolláičállán: ¶
Klaus Nickel Isak Østmo Kari Østmo Bjørn Aarseth Nils Jernsletten Ella Holm Bull Kathrine Johnsen Ellen Marit Guttorm Edel Hætta Eriksen Ingrid Mehus Mikkel A. Gaup Mikkel J. Hætta Hans Nergård Astri Eriksen Hans Eriksen Odd Mathis Hætta Kristian Nymo Liv Jerpseth Johan Jernsletten Jon Eldar Einejord Per Jernsletten Trygve Madsen Paul Ryan Toralv Pedersen Mikal Urheim Randi Nordback Madsen Albert Johansen Nils Paulsen ¶
Kárášjoga gymnása vuosttaš luohkát, mat álge 1969. Giellasuorgi: Duogabealde: Trond Aarseth, Jarle Johnsen, Odd Hansnes, Kjell Persen, Jan Terje Nedrejord, Isak Samuel Hætta. Ovddabealde: Trond Andresen, Åse Fagerberg, Liv Østmo, Brita Eriksen (Kåven), Ravdna Anti, Turid Peltoperä, Britt Wara, Lise Lotte Persen, Tone Norvang. ¶
(Govva: Per Jernsletten) ¶
Realfágasuorggis: Bakerst: Per Ludvig Boine, Nils Henrik Måsø, Kjell Kemi, Sverre Njuolla. Nubbi ráidu: Nils Ole Anti, Bjørn Tretnes, Jens Karlsen. Goalmmát ráidu: Hans Fridtjof Solbakken, Amund Larsen Anti, Svein Flokkmann, Nils Peder Eriksen Ovdábealde: Solfrid Hansen Juvik, Bjørg Guttorm, Øyfrid Sollien, Arne Lavik (oahpaheaddji) ¶
(Govva: Per Jernsletten) ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Kirsti Suongir bargamin spiidnenávehis, 2004. (Govva: Svein Lund) ¶
Kirsti Synnøve Suongir čálii dán artihkkala 2003/04 dálvvi, ja čálii iežas birra ná: «Lean 38 jagi ja boađán Hábmeris Nordlánddas. Mu eatni sohka ledje badjesámit geat fárrejedje Ruoŧas 1850-logus. Fárrejin Detnui 1984. Mu isit lea deanusápmelaš. Moai letne eanandoallit. Munnos leat golbma máná. Sii leat 11, 13 ja 16 jagi. Mánáid áhčči hállá sámegiela singuin, munges dárostan. Sii leat guovttegielagat. Mii leat guovttegielat bearaš, dát lea buktán olu vásáhusaid das mo lea eallit sámi gilis. Dáinna doivo mánáideame oahppat birget dáža servvodagas maid, ja ahte sii de šaddet eanet dihtomielalaččat sámegiela ja – kultuvrra ektui.» ¶
Dán artihkkalis válddán ovdan muhtun vásáhusaid sámi skuvlla ektui, ja muitalan veaháš mo skuvla-ruoktu-oktavuohta lea ovdánan. ¶
Munno boarrásamos nieida álggii sámeskuvlii 1994:s. Eadni rámis mieđuštii su dohko. Ledje guhtta oahppi geat álge, ja sis lei sámegiella vuosttašgiellan. Skuvla lei Buolbmágis, dan namma lei Buolbmát sámeskuvla. Seammá visttis lei maid Polmak skole, mii lei dáža skuvla. ¶
Váhnemiid gaskkas geat čuvvo mánáideaset vuosttaš skuvlabeaivái, ledjen mun áidna gii in máhttán sámegiela. Áidna maid áddejin das mii daddjui dien beaivvi, lei «buorre iđit». Dovden de, ahte giella dáidá buktit váttisvuođaid ruovttu – skuvla ovttasbarggus, go in máhttán sámegiela, muhto doivon dattetge ahte skuvla lei ráhkkanan ovttasbargat maiddái váhnemiiguin geat eai máhte giela. ¶
Dalle lei vel isidan snihkkárin bargamin, ja lei olu eret barggu olis. Dát vuorjjai munno, go smiehtaime mánáideame giellaovdáneami, muhto seammás diđiime ahte sámegiella lea nanus min gilis, ja mánát ledje olu ovttas fulkkiiguin, áhkuin ja ádjáin. ¶
Dađe mielde go áigi golai, de vásihin ahte ii lean álki munnje dovdat gullevašvuođa sámeskuvlii, go gulahallangiella han lei munnje amas. Dáinna oaivvildan ahte skuvla vikkai muinna gulahallat sámegielat vahkkoplánaiguin ja dieđuiguin, ja čoahkkimat skuvllas ledje aivve sámegillii. Dat dagahii ahte lei váttis čuovvut mielde mánáid skuvladilis, ja áiggi mielde duššástuvven. ¶
Lei maid váivi čoahkkimiin čohkkát, jagis jahkái dulkka haga. Vulgen liikká čoahkkimiidda, go viggen fidnet dieđuid man nu láhkái. Dát dilli dagahii ahte álgen bargat skuvlačoahkkimiid dulkoma ovddas, ja áŋgiruššen ahte váhnemiidda galge dieđut guktuid gillii. ¶
Buolbmát sámeskuvla 2002/03. 1. luohkkálaččat lávlot váhnemiidda ja áhkuide /ádjáide. Gurut bealde: Håkon Mudenia, Áilu Trosten, Jovnna Ánde Henriksen, John Christer Mudenia, Niillas Andersen, Håvard Halonen, Anne Ragnhild Porsanger, Jens Heaika Varsi Solbakk, Berit Guttorm, Andreas Persen, Katrine Erke, Ella Trosten, Adam Broch Falsen. Oahpaheaddjit leaba Hilly Sarre ja Britt Guttorm Gaup. ¶
(Govva: Kristine Broch Johansen) ¶
Mun dat lean eadnin čuvvon mánáid skuvlabargguid, ja lean veahkehan sin ruovttubargguiguin. Álggus ledje buot vahkkoplánat aivve sámegillii, muhto oidnen siidologus maid galge iešguđet girjjis bargat. Dađistaga lean vázzán moadde sámegielkurssa, nu ahte máhtán sátnegirjjiin ohcat sániid. (Ferte máhttit veaháš sámegiela vai máhttá sániid vuođđohámi gávdnat nu ahte daid gávdná sátnegirjjis.) Muittán ahte go hárjehalle vahkkosániid de dadjen dušše dárogiel sáni, ja de fertejedje ieža sámegiel sáni hárjehallat. Isken dadjat sámegiel sániid, muhto in máhttán álo jietnadit rivttes láhkái, ja dalle eai ádden mánát maid dadjen. Danin lei álkit go dadjen sániid dárogillii, ja de mánát ieža jorgaledje sámegillii. Mii heivehalaimet ja gávnnaimet čovdosa mii doaimmai, muhto dieđusge lei menddo olu liigebargu sihke munnje ja mánáide. ¶
1999:s válljejuvvojin sámeskuvlla váhnenráđi jođiheaddjin. Ledjen dárogielhálli váhnenráđđejođiheaddji. Dát buvttii ođđa vásáhusaid sihke skuvlii ja munnje. Ohppen ieš hirbmat olu dás. Ohppen man rašši sámeskuvla duođaid lea, ja ohppen ahte dan eksisteanssa vuođđu biddjojuvvo dál. Máŋggat váhnemat ledje hirbmat olu bargan, sii ledje rahčan ja fidnen áigái min sámeskuvlla. ¶
Guokte jagi ledjen sámeskuvlla váhnenráđi jođiheaddjin. Leat leamaš máŋga ášši man ovddas lean áŋgiruššan. Jurddašan dál erenoamážit dan, ahte fidnet dulkanortnega, nu ahte skuvlačoahkkimat dulkojuvvojit. Lean maid viggan fidnet ortnega mii sihkkarastá ahte buot čálalaš dieđut skuvllas leat guovtti gillii, ja lean áŋgiruššan fidnet diehtojuohkingihppaga skuvlla birra, nu ahte ođđa váhnemat ožžot veaháš dieđuid skuvlla birra, man ođas dat lea ja makkár hástalusat mis leat ovttasbarggus skuvllain. ¶
Ledjen hui dihtomielalaš dasa, ahte čoahkkimat eai galgga lágiduvvot dulkka haga, ja ahte buot čállosat bohte guovtti gillii. Vásihin ahte lei hui váttis dán fidnet, go eai lean rutiinnat das. Dáinna fertet bargat viidásabbot ovttas skuvllain, vai stáhta ádde min dárbbuid. Stáhta lea hávvádahttán sámi kultuvrra, ja ferte maid leat mielde máksimin goluid dás. Lea hui dehálaš oažžut rutiinnaid doaibmat dás, nu ahte sámegiella šaddá lunddolaš čoahkkingiellan beroškeahttá leat go dárogielhállit čoahkkimis vai eai. ¶
Ii oaččo goassege leat eahpádus maid gielaid skuvla vuoruha. Muhto berre leat dulka čoahkkimiin, ja buot dieđut skuvllas berrejit boahtit guktui gielaide. Jus dieđut addojit guktui gielaide, de čájeha skuvla beroštumi guktuin váhnemiin. Ferte maid atnit muittus ahte eai leat dušše «dážat» geat eai ádde giela, erenoamážit čállingiela, muhto leat máŋga sámeváhnema geat dál háliidit mánáidasaset addit vejolašvuođa oahppat sámegiela sihke čálalaččat ja njálmmálaččat. Váhnemat eai ožžon dan vejolašvuođa. Danin leage dehálaš ahte váhnemat fidnejit dárbbašlaš dieđuid dan gillii maid áddejit. Munnje lea áibbas lunddolaš ahte lea dulka skuvlla čoahkkimiin. Fertet maid bargat viidásabbot, nu ahte váhnenságastallanbábir, árvosátnegirjjit ja diehtogirjjit bohtet guktuid gillii. Dál leat muhtumat dáin dušše dárogillii, eará skovit/gihppagat ges dušše sámegillii. ¶
Eará ášši maid gávnnahin, lei ahte mánát geat lohke sámegiela vuosttašgiellan lohke dárogiela nubbingiellan". Liikká gullo ahte sii ledje doaibmi guovttegielagat. Bessen maid diehtit ahte jus min mánát galge fidnet dárogiela vuosttašgiellan vuođđoskuvladuođaštussii, de fertejedje váldit dárogieleksámena privatistan. Leat unnán váhnemat/oahppit geat dán dihtet, go ii leat báljo diehtojuohkin áššis. ¶
Dalle go munno boarrásamos nieida álggii joatkkaskuvlii, de šattaime diđoštit ahte skuvla čuovui rivttes oahppoplána dárogielas, go oahppit geain lea sámegiella vuosttaš- dahje nubbingiellan galget sierra dárogielplána čuovvut. Maiddái dán birra galggašeimmet dieđuid oažžut, nu ahte sihke oahppit ja váhnemat dihtet. ¶
1999:s leimme guokte sámeskuvlamánáid eatni geat oinniime ahte stuora hástalusat ledje boađi boađi. Oinniime ahte áiggi mielde bohtet eanet dárogielhálli váhnemat skuvlii, ja mo de galggai šaddat go sii deaivvadit skuvllain? Moai mearrideimme guovttegielat mánáid váhnenfierpmádaga álggahit. Dán barggaime, go dovddaime ahte leimme guovtti stuolu gaskkas. Moai loktiime ášši váhnenráđi bargolávdegoddái, ja earát dadje: «Eat ádde man birra hállabeahtti, muhto go juo leahppi nu áŋgirat, de álgi fal.» ¶
Dál diehtit ahte leat hui olu váhnemat geat eai máhte sámegiela, dahje sii dovdet ahte eai máhte giela nu bures ahte sáhttet dan geavahit dábálaš gulahallangiellan mánáideasetguin. ¶
Váhnenfierpmádat lei jurddašuvvon dien láhkái ahte juohká dieđuid guovttegielatvuođas. diehtojuohkinguovddáš mo veahkehit mánáid šaddat guovttegielagin váhnenveahkki ruovttubargguide giellaarenat diehtojuohkin sámegiel girjjiid birra diehtojuohkin video/filmmaid jna. birra ¶
Váhnenfierpmádat lágidii vuosttaš čoahkkimis 2000' giđa ja olu váhnemat ledje boahtán. Vuođđudeimmet bargojoavkku njealji lahtuin mat bohte iešguđet báikkis ja iešguđet gielladilis. Juohke čoahkkima maŋŋá galge molsut ovtta lahtu, nu ahte joavku dien láhkái speadjalasttii girjjatvuođa. Dál lea Deanu giellagáddi – SEG (Sámi ealáhus- ja guorahallanguovddáš) váldán badjelasas váhnenfierpmádaga čállingotti, ja bargu bistá ain. ¶
((Jorgaleaddji lea dás buktán ovdan álgoteavstta sisdoalu, dát oassi ii leat jorgaluvvon dábálaš vuogi mielde.)) Háliidan ahte mánát galget sániid ja doahpagiid oahppat guktuid gillii, ja dása fertet mii ollesolbmot atnit ávvira. Ovdamearkan sáhtán muitalit dáhpáhusas go mánát háliidedje ahte mun galgen lohkat sin ruđaid. In ádden manne sii geavahedje sáni «lese», ii ge «telle», go in vel diehtán ahte sámegielsátni «lohkat» mearkkaša sihke «å telle» ((lohkat omd. ruđaid)) ja «å lese» ((lohkat omd. girjji)) dárogillii. Dan lean sámegielkurssas oahppan maŋŋá. Eará ovdamearka: Min báikkis dadjat ahte mii leiket mielkki glássii, ja mii geavahit sáni «leiket» dárogillii maid. Okta mánáin fuobmái ahte diet lea sámegielsátni go son viggai gávnnahit mii «leiket» lea sámegillii. Mánás ii lean dárogielsátni mii vástidii «leiket»-sátnái. ¶
Eará ovdamearka: go mánát bohte mánáidgárddis ruoktot, ja sii leat fitnan gárddi luhtte. Jearan sis dárogillii ahte leat go sii fitnan «slakting» (njuovvama) geahččamin, muhto sii eai mieđit gal. Jus geavahan sámegiel sáni «njuovadit», dalle sii vástidit juo. Sii dadje maid ovdal dárogillii ahte áhčči borai beali das maid sii borre, vaikko oaivvildedje ahte son borai beali eanet. Eará váhnemat dáidet dovdat dán dili, dahje sis leat eará ovdamearkkat. Dát ovdamearkkat čájehit ahte fertet giddet beroštumi dakkár áššiide, dan láhkái ahte geardduha sáni mearkkašumi guktuid gillii. Mii fertet dihtomielalaččabut smiehttat giela, mánát dalle oahpašedje gielaid jođánabbot. ¶
Lean dán ge jagi válljejuvvon váhnenráđđái. Lean hui áŋgir, ja mus lea miella leat mielde viidásat doaimmas buoridit sámi skuvlla. Dan maid erenoamážit smiehtan dán oktavuođas, lea man dehálaš diehtojuohkin lea váhnemiid oktavuođas skuvllain. Muhto áiggun maid deattuhit man dehálaš lea bargat dan ala ahte oahppit besset válljet guokte eatnigiela. Mus lea maid jurdagis ahte skuvla soaitá sáhttit juohkit oahppiid eanet joavkkuide, nu ahte oahppit geat eai máhte sámegiela bures go álget skuvlii, besset ovdánit sierra joavkkus. ¶
Mánát geat eai máhte sámegiela nu bures, besset dalle čuovvut oahpahusa iežaset dásis. Lea dehálaš ahte maiddái sii, geat válljejit sámegiela nubbingiellan mánáidasaset, besset mánáid bidjat sámeskuvlii. Dán lahkái besset mánát sámegiela gullat skuvlabirrasis, muhto maiddái danin go skuvla deattuha sámi kultuvrra. Dakkár vejolašvuohta ii leat sis dážaskuvllas. Lea maid dehálaš ahte eatnigielat mánát besset ovdánit iežaset dásis. ¶
2004 besse Buolbmát sámeskuvlla oahppit fárret aiddo huksejuvvon Deanu sámeskuvlii. Gurut bealde beavddi birra: Kristine Guttorm, Øyvind Guttorm, Silje Ørpetvedt Nilsen, Steffen Guttorm, Maja Solbakk, Mihkkal Áigin Trosten, Vebjørn Kjølås Halvari, Mathis Broch ¶
(Govva: Solbjørg Ravna) ¶
Go mun vuosttaš háve deaivvadin sámeskuvllain, de lei dilli nu ahte sámegielat váhnemat besse eatnigielaset geavahit skuvlaárgabeaivvis. Dárogielhállin bohten sisa, ja čuoččuhin rievtti doallat oktavuođa skuvllain dárogillii. Dál doalan duođaid árvvus daid váhnemiid geat čuoččuhedje rivttiideaset, erenoamážit danin go dál lean oahppan eambbo sámi skuvlahistorjjá. Muhto váhnemat geat dál buktet mánáideaset sámeskuvlii eai sáhte mu dalá dili áddet, juste danin go sii deivet eará ja rievdan skuvlla dál, go dan maid mun deiven logemat jagi dassái. ¶
Iežan mánnávuođas ledje eatnis (riegádan 1944) gápmagat feaskkirseainnis. Son daid vuoiddai vaseliinnain juovllaide. Mii mánát gáttiimet dáid duiskka-skuovvan go eai lean nu mo dábálaš skuovat. Mii šattaimet bajás dáža servvodagas, doppe ii gullon olu sápmelaččaid birra. Gulaimet dušše sámiid birra geat orro Ájluovttas. Gal geahčaimet Ante TV:s, muhto midjiide son lei eambbo máinnasfuođđu go duohtavuohta. Áidna mii geažuhivččii sápmelašvuođa min birrasis, lei bearaš mii lei boahtán Ruoŧas ja orui Sisnuorres. Sihke isit ja eamit geavaheigga gávtti beaivválaččat. Muhto soai han bođiiga Ruoŧas. Ájluovttas ásse dušše sápmelaččat ja mis ii lean dađe eanet oktavuohta singuin. ¶
Go de bohten Detnui ja gullen sámegiela, lei munnje áibbas ođas ahte Norggas leat eambbo gielat go dárogiella. Go deaivvadin isidiinan 1985:s, de dovden jođánit mo lea go ii máhte sámegiela. Lei máŋgii váttis, go dovden iežan muhtunláhkái olgguštuvvon váilevaš giellamáhtu geažil. ¶
Go de šadden áhpeheapmi, de gávnnahin ahte dán ii galgga munno mánná vásihit. Go nieidame riegádii golggotmánus 1987 lei sámegiella juo sajáiduvvan munno gaskasaš digaštallama haga. In háliidan ahte nieida galgá dovdat iežas olgguštuvvon iežas bearrašis, ja danin válljejin ahte fertejedje sámástit vaikko mun in ádden giela. ¶
1987:s ii oktage hállan giellaválljemis, ja man láhkái sáhttá máná giellaovdáneami čuovvulit vai ieš maid álkibut oahppá sámegiela. Ieš válljejin beljiid giddet vai birget, ja ledjen iežan máilmmis go earát sámástedje. Šáttai automatihkka, go gullen sámegiela, de giddejin beljiid, go dathan lei giella mii mahkáš ii gullan munnje. Go boarrásamos nieida lei skuvlii álgimin, de lei lunddolaš válljet sámeskuvlla, go juo lei mis dakkár skuvla. ¶
Miessemánu 17. b. 2004. Deanu sámeskuvlla ja Tana montessoriskole leavggat. ¶
(Govva: Siri Broch Johansen) ¶
Go de oahppoplánariidu bohciidii, de rahpasii ođđa máilbmi. Háleštin Sámediggepresideanttain ((Go dát čálus čállojuvvui, lei divtasvuodnalaš Sven Roald Nystø sámediggepresideanta. (Doaim.))) , ja su bokte fidnejin oktavuođa Johan Albert Kalstadain, guhte diđii olu Divtasvuona/Hábmera sámesogaid birra. Válden suinna oktavuođa ja son logai ahte galgen áinnas riŋget ruovttoluotta maŋŋá go ledjen gávdnán eatnibeale máttaráhku nama. Bođii dalle ovdan ahte munnos lei seammá máttaráhkku. Dalle muitájin eatni boares duiskka-skuovaid. Ledje gápmagat maid Kalstad-roavvá lei eadnái gorron dalle go son lei unni. Muhto go viggen iežan ádjás jearrat dán birra, de ii háliidan vástidit, jearai báicce makkár dálki lei. Dalle áddejin ahte dát lea duođaid hearkkes ášši. ¶
Munnje lei hui buorre gávdnat iežan sámi identitehta. Go maŋŋá čohkkájin čoahkkimis ja nu mo dábálaččat in ádden maid hálle, de čohkkájin hui ráfálaččat ja dovden man buorre lei dan diehtit, mun čohkkájin hui oadjebasat doppe, go mun gullen dohko, ja ii oktage sáhttán dadjat ahte don han leat dušše rivgu, ii dus leat makkárge dadjamuš dás. Lei hui buorre dovdu. Dán maŋŋá leat bealjit dego rahpasan, ja mun áddegohten vehážiid mielde. Mu mielas leat eatni gápmagat luodda maid son guđii midjiide, nu ahte misge lei vejolašvuohta gávdnat ruovttoluotta iežamet identitehtii. Mii leimmet guhtta oappá ja vielja, muhto dađe bahábut jámii min áidna viellja biilalihkohisvuođas 1990:s. Mun lean áidna guhte orun sámi guovllus. ¶
Ohcen lobi atnui váldit boares sámi goarggu maid sohka buvttii Ruoŧas, ja nu bessen ge. Dat mii lei vel somá, lei mo mu oappát hearvvašedje ahte mun ledjen gávdnan iežan sámi identitehta, mun gii vel orron Deanus, ja go mánát mus leat vel sámegielagat. Dan maid sii eai smiehttan, lei ahte mun ledjen sin ge sámi identitehta gávdnan. Nuoramus oabbán lei mielstudeanttaiguin digaštallamin sámi oahppoplána alde, ja de logai ahte sus lea oabbá gii lea sápmelaš. Dalle earát jerre: Sølvi, leat go don sápmelaš? Muitalii ahte ii lean. – Ná, lea go dus oabbábealle, dalle? Ii dat ge lean. Ja de son maid morihii: Mii lean mun dalle? Dakka maŋŋelaš riŋgii ja muitalii ahte son maid áigu Suongir-goarggu váldit. ¶
Lea dehálaš atnit muittus ahte dát lea leamaš mu deaivvadeapmi sámeskuvllain Deanus, ii sáhte dán buohtastahttit eará sámi skuvllaiguin. Sámi skuvla ii leat seammálahkái Romssas, Oslos dahje Divtasvuonas. Lea das gitta man nanus giella lea skuvllas ja muđui servvodagas. ¶
Munnos leamaš stuora lihkku gielalaččat, go munno mánát leat doaibmi guovttegielagat. Ii leat máŋgasiin vejolašvuohta válljet sámegiela vuosttašgiellan Norgga vuođđoskuvllain. Leat ge hui stuorra erohusat das man galle oahppi leat, ja man nanus giella lea. ¶
«Váttisvuođat» mat mus leamaš ja leat ain sámeskuvllas dárogielhálli eadnin eai dáidde sáhttit buohtastahttit daiguin hástálusaiguin maiguin sámegielat váhnemat rahčet muđui Norggas. Eandálit doppe gos leat rahčamin fidnet sámegieloahpahusa obalohkái. Muhto oahppat olu vásáhusaid lonohallamis, ja sáhttá maid earáid veahkehit fidnet ođđa jurdagiid man láhkái sáhttet organiseret. ¶
Fertet gal ovttas rahčat nu ahte buot sámi mánát fidnejit vejolašvuođa oahppat sámegiela ja gazzat oahpu sámegillii skuvllas. Mu mielas lea hui dehálaš ahte vuosttašgielat mánát váldojit vuhtii, muhto maiddái lea dehálaš ahte mánát fidnejit oahpahusa sin iežaset eavttuid vuođul. Sámi skuvla lea viehka ođas, ii leat ge gávdnan vuos hámis. Lea áddjás bargu skuvlla hukset nu ahte heive dálá sámi servodahkii. ¶
Go eallá guovttegielat máilmmis, de lea váhnemiid váldoovddasvástádus válljet man giela mánná galgá oahppat. Vaikko váhnemat eai máhte sámegiela, de lea aŋkke vejolaš duddjot gillii geađgejuolggi. Dalle jurddašan geaid vállje ristváhnemin, ahte čuojaha sámi musihka, ahte muitala sámegiel muitalusaid, ahte geahččá sámi mánáid-tv, ahte sáhttá maid duddjot sámegielat fierpmádaga mánnái jna. Dáthan leat áššit maiguin guovttegielat mánáid váhnenfierpmádat galgá bargat. ¶
Liikká ferten dadjat ahte ii leat leamaš mihkkige álkes áššiid leat áidna bearašlahttu gii ii hála sámegiela. Go siesát, eagit, čeažit, áhkku ja áddjá leat leamaš guossis, de lea gulahallan mannan sámegillii. In goassege leat dadjan ahte fertejedje dárustit vai mun šattašin oassálstit, ovdamearkka dihte sáhtten čohkkát čikŋagoarrundujiin almma áddekeahttá mii daddjui seammá lanjas. Dál, máŋga jagi maŋŋá oainnán man olu bearašáššiid lean manahan. Áibbas juohkebeaivválaš áššit, nu mo buozalmasvuohta, árgabeaiáššit maid olmmoš muđui diehtá iežas bearraša birra. Eai ge sámegielhálli bearašlahtut leat goassege jurddašan ahte in ádden mii daddjui, ahte danin lea olu maid in leat diehtán. ¶
Lean ollesáigge jurddašan man buorre lea ahte munno mánát eai dárbbaš vásihit dan maid mun lean vásihan, iežas máilmmis eallit iige áddet mii dáhpáhuvvá lagamus bearrašis. Munno mánáide lea olu álkit, go sáhttet johtit guovtti giela ja guovtti kultuvrra gaskkas. ¶
Sámegiela lean olles váimmustan addán mánáidasame, vaikko in leat sáhttán oahpahit ieš giela. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkkal girjjis Sámi skuvlahistorjá 2 . Davvi Girji 2007. ¶
Kárášjoga skuvlahoavdan ja Sis-Finnmárkku skuvlaráđi jođiheaddjin barggai Lydolf Lind Meløy oažžut sámegiela fágan sihke álbmotskuvllas ja joatkkaskuvllas. Muhto deaivvai garra vuostehágu, erenoamážit iežas gielddas. Dát mearrádus Kárášjoga skuvlastivrras čájeha makkár lei dábálaš jurddašeapmi Kárášjoga gielddas dalle. Mii leat sihkkon osiid teavsttas, ja dan leat merken nie: "..." . Deaddileapmi lea doaimmahusa bokte. ¶
Sierračálus čoahkkingirjjis Kárášjoga skuvlastivrras, ášši 19/ 57 (27/4-57) ¶
Čujuhit Sis-Finnmárkku skuvlaráđi čállosii, beaiváduvvon cuoŋománu 9. b. 1957, mas sierračálus áššis 5/57 lea mielde... Hans Rønbeck attii dán cealkámuša: Skuvlastivra doalaha dan mearrádusa maid dagai čoahkkimis 1/11.49 áššis 72/49, ja ávžžuha ahte eai geatnegahte oahpahusa sámi gielas ja kultuvrras álbmot- ja joatkkaskuvllas. Skuvlastivra ii áiggo vuostálasttit eaktodáhtolaš suorggi mii addá eanet oahpahusa sámi gielas ja kultuvrras joatkkaskuvllas dehege suorgejuhkkojuvvon nuoraidskuvllas... Suohkanbáhppa buvttii dán cealkámuša: Skuvlastivra čujuha mearrádussii mii dahkkui čoahkkimis 5/11.49, áššis 72/49, ja oaidná Kárášjoga álbmotskuvlla dálá oahpahusplána buorrin. Go álggahuvvo ođđa suorgejuhkkojuvvon nuoraidskuvla, de berre leat vejolaš sidjiide geat dan háliidit, válljet suorggi mas oažžu eambbo oahpahusa sámi gielas ja kultuvrras. Vel eambbo nannet oahpahusa sámi sisdoalu gal skuvlastivra oaidná dárbbašmeahttumin ja dáidá maiddái vahágahttin. ... Dán maŋŋel gesii Hans Rønbeck iežas cealkámuša ruovttoluotta. ... Suohkanbáhpa cealkámuš mearriduvvui 8:in jienain 2 jiena vuostá mat ledje addon Meløya cealkámuššii. ¶
Eará artihkalat girjjis Sámi skuvlahistorjá 2 ¶
Åarjelh-saemien gielesne På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Loyd Villmo, Romssas 2004 (Govva: Svein Lund) ¶
Loyd Villmo lea riegádan 1925:s Korgenis, Nordlánddas. Son lei eret ovtta gárdinis, ja maŋŋil go lei bargan máŋggalágan bargguid sihke eanandoalus ja vuovdebargguin, de válddii son oahpu sivilagronoman Norgga eanandoalloallaskuvllas (NLH - Norges landbrukshøgskole). Máŋga jagi barggai son boazodoallohálddahusas, Sámefáldin Nordlánddas ja dan maŋŋil stáhtakonsuleantan boazodoalus. ¶
Villmo lei vuosttaš redaktevra bláđis Boazodoalloođđasat (Reindriftsnýtt). Son lea maid leamaš ráđđeaddin Norgga- Ruoŧa guohtunšiehtadallamiin ja lea maid guohtumiid guorahallan ja čađahan váikkuhusguorahallamiid go maide álggahit lundui. Moanat jagiid lea son lágiidan gurssaid boazodolliide ja leamaš dain logaldallin. Son lei boazodoalloskuvlla ja gilvvagárdeskuvlla fágastivrra mielláhttun nu guhká do dát lei doaimmas, 1968.s 1981 rádjái. ¶
1966 rájis lea Villmo orron Romssas. Go boazodoallohálddahus čohkkejuvvui Áltái 1979:s, de ii čuvvon son dohko, muhto oaččui barggu Romssa Eanandoallobáŋkkus. Doppe barggai maid eanas boazodoalloáššiiguin. 2004:s oaččui son Gonagasa golle ánsomedálja earret eará go lea ollu jagiid bargan boazodoalu ovddas. ¶
Dán artihkkalis leat Loyd Villmo iežas notáhtat ja ságastallan Svein Lundain vuođđun. ¶
Duogážin su lagasvuođas boazodollui čilge Loyd Villmo ná: – Mánnán ja nuorran lei mus ollu oktavuohta boazodoaluin ja boazosápmelaččaiguin Korgen- guovllus. 30- logus ledje máŋga dálu Korgenis geain lei iežaset bealljemearka bohccuin, earret eará dálus gos mu áhčči lei eret. Dat mearkkat leat áigá sihkkojuvvon. Go ledje rátkamat meahcis, lávejedje boazosápmelaččat vuovdit ealli bohccuid gili olbmuide. ¶
– Dan áiggi eai lean gallis geain lei alit oahppu eanandoalus geat seammás dovde boazodoalu bargguid. Go ledjen lohkame eanandoalloallaskuvllas, jagi 1954, válddiiga guohtunkonsuleanta Erling Lyftingsmo ja sámefáldi Peder Hagen muinna oktavuođa. Soai bivddiiga mu váldit váldofága boazodoalus NHL:s. Áigon eandalii dan, ja álgen gulaskuddat allaskuvlla professorain ahte lei go dat vejolaš. Muhto doppe ii lean oktage oahpaheaddji gii máhtii nu ollu boazodoalu birra ahte válddii badjelasas oahpahit mu. Danin fertejin čállit eanet árbevirolaš barggu eanandoalu birra. ¶
Eksamena maŋŋil geahččalin ođđasit beassat dutkat boazodoalu birra. Ohcen ruđaid sihke «Selskapet for Norges vel» ja «Norges landbruksvitenskapelige forskningsråd», muhto ožžon vástádussan ahte eai gávdno ruđat maid sáhtii geavahit boazodoallodutkamii. Dan gaskkas ledjen ožžon barggu «Institutt for landbruksøkonomisk forskning»:s. 1958:s almmuhii «Norges landbruksvitenskapelige forskningsråd» rabas virggi dutkanassisteantan boazodutkamis. Mun ohcen dan bargui, muhto in ožžon barggu. ¶
– 1959:s šattai Nordlándda sámefálddi virgi rabasin. Mun ožžon dan, ja bargen doppe 4 jagi. Go de rahpasii virgi váldooahpaheaddjin Nordlándda eanandoalloskuvllas 1963:s, de ohcen dan bargui. ¶
1965:s ásahedje konsuleantavirggi boazodoalus, njuolga Eanandoallodepartemeantta vuolde. Departemeanta siđai mu ohcat dan virgái ja mun álgen dán bargui 1966:s. Bagademiid mielde galgen guohtumiin dahkat iskkademiid, doaibmaplánaid hábmet, addit oahpu fágas ja bargat ráđđeaddin. Ealáhusdepartemeanta mearridii ahte mus galgá kantuvra Romssas. Dan sii ákkastalle dainna ahte mus galggai lagas ovttasbargu Romssa museumain. Guokte jagi maŋŋil rievdaduvvui dát virgi stáhtakonsuleantan, mas lei ovddasvástádus buot boazodoalu badjel miehtá Norgga. ¶
Dalle ledjen juo vásiihan iežan barggus sámefáldin man rašši boazodoallu lea fágalaččat, omd. go buohtastahttii eanandoaluin ja vuovdedoaimmahemiin. Dáin ealáhusain lei sihke fágaetáhtta, fágaskuvllat ja dutkamat juo gaskkamutto 1800- logu rájis, ja boazodoalus ii lean vel 1965:s báljo mihkke dákkáriid. Eanandoalus ledje maid eanandoallošiehtadusa bokte máŋggalágan stáhtalaš doarjjaortnegat doaimmaheapmái ja investeremiidda, ja dákkár šiehtadusat váilo boazodoalus. ¶
Mu mielas lei dát bargu sihke geasuheaddjin ja hástaleaddjin. Lei stuora dárbu oažžut dieđuid olggos boazodolliide, ja 1967:s álgen čállit fágaáigečállaga "Boazodoalloođđasat". Dán barggus lei mus lagas ovttasbargu boazosápmelaččaid organisašuvnnain NBR (Norgga boazosápmelaččaid riikasearvi). Eanas boazodolliin lei unnán skuvla, eai ge lean ožžon makkárge vejolašvuođa oahppat organisašuvdnabarggu. Go Paul Fjellheim álggi jođiheaddjin 1965:s, šattai álkit. Son barggai dalle johtti- šibitdoavttirin Davvi- Norggas, ja nu sáhtii ovttastit johttima barggu oktavuođas ja organisašuvdnabarggu. ¶
– Jagi 1966, bivddii dalá Guovlluid Ovddidanfoandda direktevra, Leif Aune mu čállit notáhta dutkama ja oahpahusa birra boazodoalu várás. Dalle evttohin earret eará álggahit geahččalanjođiheaddji virggi ja ahte galggai álggahuvvot fágaoahppu boazodoalus nuoraide (boazodoalloskuvla). Stáhtakonsuleanta gis galggai lágiidit boazodolliide kurssa. Divvon maid gažaldaga ahte oažžut boazodoalu fágan eanandoalloskuvlii. ¶
Mu mielas lei dehálaš ahte dát ledje ealáhusa gáibádusat. Dihten maid ahte NBR:s galggai leat stivračoahkkin Romssas, ja guđđen notáhta sidjiide veardádallamii. Stivra čuovvolii mu evttohusaid. NBR dagai seamma giđa jahkečoahkkimearrádusa dás, ja válde áššiid bajás Eanandoallodepartemeanttain. Doppe ožžo doarjaga álo buorremielalaš Johan Kleppes. Mun oaivvildin ahte ii leat vejolaš cegget sierra skuvlla boazodoalu várás, ii goit álggos. Notáhtas ledjen geažuhan ahte soaitá leat vuogas bidjat boazodoalu fágaoahpu soames eanandoalloskuvlii. Dalle jurddašin omd. eanandoalloskuvllaid Vaapstes dahje Gebostus (Gibostad:s). Dalle in diehtán ahte okta evttohus lei Borkenesa. Johan Kleppe diđii dalle ahte Stáhta gilvvagárdeskuvla lei áitojuvvon heaittihuvvot go ledje nu unnánat geat ohce dohko saji, ja dás oinnii son vejolašvuođa dahkat guokte buori doaimma oktanaga; gádjut gilvvagárdeskuvlla ja gávdnat saji baozodoalloskuvlii. ¶
Dalle go skuvla álggahuvvui 1968:s, eai gávdnon oahppoplánat eaige oahppogirjjit. Muhtin fágain sáhtii heađis atnit girjjiid mat ledje čállojuvvon eanandoalloskuvlla várás, muhto ii boazodoalu fágain. Danin čohkkájin ja čállen kompendiaid, ja sáddejin 10- 20 siiddu ain hávális Borkenessii. Dávjá čohkkájin ja čállen idjii. Boađusin lei earret eará stuora čálus doaibmaekonomiija- ja plánema birra. Ná bargen sullii 2-3 jagi. ¶
Boazodoalloskuvla 1971/72: Idar Hunstad, Frank Arnesen, Nils Thomas Sokki, Gustav Kant, Per Holm Varsi. John Nordfjell, Isak Nils Oskal, Ellen Marie Utsi, Nils Mathis Sara, Rasmus Nils Bær. ¶
(Govva: Loyd Villmo) ¶
Ovdalis namuhuvvon notáhtas ledjen maid evttohan vuođđudit lávdegotti mat barget jođánit, ja geaid bargun lei guorahallat iešguđet lágan gažaldagaid mat gusket boazodoalu hálddašeapmái, fágaoahpahussii, nevvodanbálvalussii ja dutkamii. Maŋŋil go NBR ja Eanandoallodepartemeanta leigga guorahallan ášši, de nammaduvvui dát lávdegoddi 1969:s. Lávdegoddi, mas ekspedišuvdnahoavda Helge Christensen lei jođiheaddjin, šattái gal veahá eará go jođánisbargi lávdegoddi, go guorahallan ii lean válmmas ovdal 1974:s. (( Dát deaddiluvvui NOU 1975:5)) ¶
Dađistaga lassánii ohcanhivvodat gilvvagárdeskuvlii fas, ja álggii šaddat baski boazodoalloskuvlii. Lei stuora sávaldat beassat sirdit skuvlla eanet dábálaš boazodoalloguvlui, muhto ledje máŋga evttohusa gosa galggai sirdojuvvot. Ledje goit evttohusat nu go Plassje (Røros), Snoase, Málatvuopmi (Målselv), Guovdageaidnu ja Deatnu. ¶
1977:s nammadii Eanandoallooahpahusráđđi plánalávdegotti Stáhta boazodoalloskuvlla várás, ja mun álgen jođiheaddjin dán lávdegoddái. Lassin dasa ahte guorahalaimet boazodoalloskuvlla birrasa ja sájádaga, de guorahalaimet maid boazodoallooahpu ja galggaimet evttohit ođđa oahppoplána, guorahallat makkár dárbbut leat oahpaheddjiid lohkui ja oahpponeavvuide. Mii čađaheimmet vuđolaš guorahallamiid, earret eará jearahalai lávdegotti čálli 21 ovdalaš oahppi. Lávdegoddi árvalii jagi vuođđokurssa ja jagi fágakurssa, ja lassin dáidda vejolašvuođa čađahit reiveskuvlla ja iešguđet lágan rávisolbmooahpahuskurssaid. Mii guorahalaimet golbma iešguđet lágan modeallaid skuvlii; iešheanalaš skuvlan, ovttastahttojuvvon eará skuvllain ja skuvlla mii lea ovttastahttojuvvon boazodoallo- guovddážiin, muhto eat boahtán čielga ovttaoaivilii. Mii maid eat boahtán ovttaoaivilii gosa dát skuvla galggašii ásahuvvot, muhto juohkáseimmet máŋgga evttohussii. ¶
Boazodoalloskuvlla oahppit guohtunguorahallankurssas Giehtavuonas, 1973/74: Peer Gaup (orohat 36 Raisduottar), John Brekkfjell (orohat 2 Riast/Hylling), Johan Mathis M. Sara (29 Seakkesnjárga), Samuel John N. Anti (14 A Spierttagáisá), Berit Margrethe N. Eira (35 A Fávrrosorda) ja Anne Ragnhild N. Logje (36 Raisduottar) ¶
(Govva: Loyd Villmo) ¶
– Juo giđđat 1968 lágiidin mun vuosttaš kurssa boazodoallohálddahusa bargiide. Dán kurssas guorahalaimet iešguđet lágan surggiid maiguin sámefálddit ja sin olbmot barge. Sáhtte leat earret eará iešguđet lágan teknihkalaš rusttegiid birra dahje vearro- ja divatáššit. Mun lávejin maid bovdet NBR njunnožiid dáidda kurssaide. Lávejin bálkáhit olggobealde ekspearttaid logaldallat midjiide. Gitta 1979 rádjái dollojedje jahkásaččat virgeoapmahaškurssat. Maŋimus lei 1979 giđa, dalle lihkostuvai lágiidit oktasaš virgeoapmahaškurssa sihke Norgga ja Ruoŧa várás. ¶
Deháleamos lei goitge fágakursa boazosápmelaččaide. Lei ollu ođas maid galggai oahppat dáid jagiid. Jagis 1970 bođii lasseárvodivat ja njuolggo livdnen mii bođii 1972:s, mielddisbuvttii issoras ollu bagadallanbarggu. Mun álgen juo jagi 1969, Boazodoalloođđasiid bokte, bagadallat movt lasseárvodivada galggai gieđahallat. Mus lei lagas ja buorre ovttasbargu fylkkavearrokantuvrraiguin, maŋŋil maid vearro- ja divatdirektoráhtaiguin. Álggus lei fylkkavearrokantuvrrain eahpádus ahte movt sii galge bargat sihke lasseárvodivadiin ja njuolggolivnnegiin boazodoalus. Mun hábmejin "divatčoavdaga" boazodoalu várás ja adden olggos ovtta erenoamášgihppaga Boazodoalloođđasiin (Reindriftsnytt) lassiárvodivada birra. Dán osttii earret eará Finnmárkku fylkkavearrohoavda, guhte osttii máŋga čuođi gihppaga maid báikkálaš lidnethoavddat galge sáhttit geavahit bagadallanbarggustis. Ovdal ledje boazosápmelaččat proseanta mielde livdnejuvvon. Dát dagahii ahte olbmot eai addán rievttes boazologu bajás, bidje ahte lei unnit go duođas lei. Dás lei maid buvttadanváidudeaddji beaktu. 70- jagiid lágiideimmet mii moanat kurssaid njuolggadusaid birra ja rehketdoalu deavdima birra boazosápmelaččaide, ja áigeguovdilis doallokurssaid. Gárte ollu vearrokurssat ja rehketdoallokurssat, mii fas mielddisbuvttii ahte lágiiduvvo unnán buhtis fágakurssat. ¶
Rehketdoallokurssat Vaapstena eanandoalloskuvllas 1971: Ole Martin Renberg, Ella Lifjell, Lars Niia, Elsa Lifjell LV (Anny Renberg,US) Anne Margrethe Oskal (lærer). Arne Appfjell, Knut Kappfjell, Einar Lifjell, Erna Appfjell, Sigvald Lifjell, John Kappfjell ¶
(Govva: Loyd Villmo) ¶
Loahpas 1960 jagiid bođii muohtagielká deháleamos teknihkalaš doaibmaneavvun boazodollui. Muhto ledje hárvát geavaheddjiin geat máhtte eanebuš mutuvrrain maidege. Hui buori ovttasbarggu bokte rektoriin ja oahpaheddjiiguin stáhta mášengeahččalandoaimmahagas Suorttáin (Sortland) lágiideimmet mii kurssaid boazosápmelaččaide dan birra movt skohteriid galgá geavahit ja áimmahuššat. Vuosttaš galggai leat Guovdageainnus, fidnooahpposkuvllas. Kursa lei almmuhuvvon ja dahkkojuvvon dovddusiin, muhto ii oktage boahtán. Fertiimet mannat gillái muitalit iežamet kurssa birra, ja nu nagodeimmet čohkket 5-6 olbmo 3- beaivve kursii. Dan maŋŋil vánddardeimmet viidáseappot Kárášjohkii, gos bohte dievva olbmot kursii. Eai lean dušše boazosápmelaččat geain lei dárbu oahppat skohtera geavaheami ja divodeami birra. Dan dahke maid almmolaš bálvalusolbmot, ja mii lágiideimmet kurssa sámefálddi kantuvrraide. ¶
Dasto doalaimet kurssaid njuvviide, okta kursa lágiiduvvui Snoases. Ovtta gaskka lei jurdda ahte Boanddaid vuovdinsearvi galggai čađahit buot njuovvamiid, muhto mun oaivvildin ahte boazoeaiggádat galge ieža dáid bargguid bargat. ¶
Stáhtakonsuleantan mun in bargan akto, mus ledje guokte fágaveahki, Per Mathis Skum ja Anders M. Eira. Go mis ledje kurssat Finnmárkkus, de doaimmaiga soai dulkan. ¶
In dieđe galle kurssa mii lágiideimmet obbalaččat daid jagiid ovdal heiten dán barggus 1979:s, muhto ledje goit máŋgalogi, gos oktiibuot oassálaste máŋga čuođi olbmo. Kurssat biste sullii 3–5 beaivvi. Juohke jagi lei maid guohtunguorahallankursa boazodoalloskuvlla ohppiide, mii bisttii sullii vahkku. ¶
Mun ledjen maid bagadusaid mielde geatnegahttojuvvon doaimmahit doaibmaplánemiid, muhto dát lei veadjemeahttun, maiddái mii guoskkai doaibmaplánema ja boazodoalloekonomiija oahpaheapmái, go mis váilo sihke ekonomalaš ja teknihkalaš dieđut boazodoalus. Dát lei ággan dasa ahte mun juo 1967:s bidjen johtui doaibmaguorahallamiid boazodoalus. Doaibmaplánemii lei maid dehálaš diehtit guohtunvejolašvuođaid ovttaskas orohagaid siskkobealde. Dan sivas čađahin viiddis guohtunguorahallamiid. Dát lei maid dárbbašlaš oahpahusa oktavuođas. ¶
Mun áiggun deattuhit iežan lagas ja buori ovttasbarggu NBR njunnožiiguin buot iežan ođđaásahanbarggus, buot fágasurggiin. Dalle áiggun namuhit erenoamážit jođiheddjiid de go Paul Fjellheim, Anders Oskal, Johan J. Eira ja ovddeš ovdaolbmo Anders Bær, muhto maiddái earáid jođiheddjiin, čállingottis ja báikkálaš servviin. ¶
Eará čállosat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Hans Guttorm, Kárášjohka, 2005 (Govva: Svein Lund) ¶
Hans Guttorm (Márgget Biret Hánsa) lea riegádan 1927:s Kárášjogas. Son váccii mekanihkar- ja teknihkaroahpu Ruoŧas ja realskuvlla ja gymnása Oslos. ¶
Hánsa lei vuosttaš mekánalaš fágaid oahpaheaddji go dakkár oahppu álggahuvvui Guovdageidnui 1960:s. 1965' rájes son barggai bargomárkanetáhtas Álttás ja Kárášjogas. ¶
Son lea ollu jagiid searvan sámi servviide, ja lei mielde vuođđudeame sihke Oslo, Kárášjoga ja Guovdageainnu sámiid servviid. Son lea leamaš Kárášjoga gieldda sátnejođiheaddjin, fylkkadiggeáirrasin ja sámediggeáirrasin. 2004:s son oaččui Sámiráđi gutnibálkkašumi. ¶
Dá son muitala vuosttažettiin dan áigodagas go lei oahpaheaddjin skuvllas man namma dalle lei Statens heimeyrkesskole for samer (Stáhta ruovttufidnoskuvla sámiide). ¶
– Don ledjet várra vuosttaš sámi mekanihkaroahpaheaddji. Mo don ledjet ieš oahppan dan maid galget oahpahit? – Sáhttá dadjat ahte dat lei soađi sivva. Soađi áiggi mun guorahallen veahá doppe Porsáŋggus. Iskkadin makkár rusttegat duiskalaččain ledje. De ballen ahte duiskalaččat ledje fuomášan maid bargen, ja 1943:s fertejin báhtarit. Mun čuigen Ruŧŧii, ja loahpas bohten Stockholmii. Doppe bessen vázzit fidnoskuvlla ja oahppat mekánalaš barggu. Skuvlla maŋŋil bargen muhtin barggahagas, gos ráhkadedje biilaosiid ja eará diŋggaid. ¶
Soađi loahpas ledjen mielde norgga soahteveaga joavkkus mii galggai Skotlándii. Muhto de šattai ráfi ja mu ossodat sáddejuvvui Trandumii (soahteveahkaleaira 5 miilla davábealde Oslo). In beassan vel mannat ruoktot Finnmárkui. Go bessen soahteveagas, de vázzen Drammenis ovdakurssa beassat teknihkalaš skuvlii ja Oslos realskuvlla ja gymnása. Dan maŋŋil mannen fas Ruŧŧii ja vázzen Göteborgas teknihkalaš skuvlla. Dát lei mu duogáš oahpahit ruovde- ja metállafágaid. ¶
– Makkár lei skuvlavisti ja reaiddut dalle go don álget Guovdageidnui oahpaheaddjin? ¶
– Fidnoskuvla lei dušše leamaš bráhkain, ja sierra skuvlavisti gárvánii easka 1960:s. Galge leat golbma suorggi: Mekánalaš, snihkkár ja goarrun. Ja leimmet dušše fal golbma oahpaheaddji. Rektor lei Sigurd Skoglund, gii lei Viesterállasis eret. Son lei maiddái snihkkároahpaheaddji. Kárášjohkalaš Biret Stueng lei goarrunoahpaheaddji, ja mus lei buot oahpahus mekánalaš fágain ja maiddái teorifágain nugo matematihkas ja dárogielas. ¶
Go mun bohten dohko 1960 čakčamánu eai lean go guoros lanjat. Ovdal go sáhtiimet álgit fertiimet oastit buot mašiinnaid, bargoneavvuid ja ávdnasiid iešguđetge ossodahkii. Easka veahá ovdalis juovllaid sáhtiimet váldit ohppiid vuostá, nu ahte vuosttaš jagi ii šaddan olles skuvlajahki. ¶
–– Dus lei buot oahpaheapmi mekánalaš fágain ja teorifágain. Dus fertejit leat leamaš máŋga oahpahandiimmu vahkkui? ¶
– Na, ohppiin ledje 42 diimmu vahkkui, ja mus ledje várra seamma. Ja dasa lassin ledjen váktan internáhtas, juohke nuppi eahkeda. Mus lei eamit mielde ja maid guokte máná go fárrejin Guovdageidnui, ja goalmmát ja njealját mánná leaba riegádan doppe. Muhto šattai unnán áigi leat ruovttus. ¶
– Na ba oahppit, gos dat bohte? ¶
Álggos bohte eatnasat Guovdageainnus, maŋŋil bohte maiddái eará sajiin Finnmárkkus. Vuosttaš jagiid ledje veahá boarráset olbmot, go ii lean leamaš dakkár fálaldat ovdal. Muittán vuosttaš jagi ee. Klemet J. K. Hætta, Guovdageainnus, Nils Turi, Kárášjogas ja Albert Johannessen, Porsáŋggus. ¶
– Lei go oahpahus dalle muhtin oahppoplána mielde? ¶
– Ii lean. Skuvla lei ain , mii mearkkašii ahte jurdda ii lean ahte oahppit galge šaddat albma fágabargit. Dat galge oahppat fága mii lei ávkkálaš lassemáhttu go galge bargat boazodoalus ja eanandoalus. ¶
Eará sivva dasa ahte ii lean vejolaš čuovvut oahppoplánaid lei ahte fertiimet álgit hui vuđolaččat, sihke praktihkalaš barggus ja teorifágain. Eanaš sámegielat oahppit geat bohte fidnoskuvlii ledje ožžon hui váilevaš vuođđooahpu. Fertiimet measta stávet dárogiela, go máhtte unnán dárogiela ja máŋgasat eai báljo máhttán lohkat eai ge čállit. Máŋga jagi dan maŋŋil muitalii muhtin dain ohppiin munnje ahte son ii lean oahppan maidege, «ovdal go don bohtet Guovdageidnui ja oahpahit min lohkat» . Mii han geavaheimmet seamma girjjiid go muđui Norggas, muhto manai oalle njozet. ¶
Dađe mielde bohte eanet oahppit eará sajiin, ja sii ledje oahppan eambbo skuvllas. Lei čielga erohus – go buot oahpaheapmi lei dárogillii, de ledje dárogielat mánát oahppan eambbo go sámegielat mánát. Orui dalle maiddái nu ahte Guovdageainnus, gos lei internáhtta, ledje mánát oahppan eambbo go Kárášjogas, gos ii lean vel internáhtta dalle go dát oahppit ledje álbmotskuvllas. ¶
Maŋŋil rievdaduvvui skuvla ruovttufidnoskuvllas dábálaš fidnoskuvlan, ja dalle geavahišgohte našunála oahppoplánaid. Muhto dat dáhpáhuvai easka moadde jagi maŋŋil go mun heiten. ¶
Dakkár jiehkkuid duddjojedje ruovde- ja metállasuorggi oahppit árrat 1960-logus. Easka 1990-logus álge fas jiehkkuid ráhkadit oahppibargobihttán. Dát lea Rávttošnjárgga luondduviesu- ja dávvirvuorkkaš. ¶
(Govva: Svein Lund) ¶
– Maid barggaidet mekánalaš fágain? ¶
– Na álggos oahppit fertejedje oahppat geavahit bargoneavvuid ja mašiinnaid, bovret, fiilet, sveiset jna. Dan áiggi ii lean vel makkárge mekánalaš barggahat Guovdageainnus, ja olbmot bohte skuvlii ruovdediŋggaiguin maid bivde min divvut. Ledje maiddái vuosttaš skohterat boahtime dan áiggi. Dat dagahii ahte mis lei hui buorre oktavuohta olbmuiguin olggobealde skuvlla, ja dat dagai oahpahusa hui miellagiddevažžan ohppiide. Ráhkadeimmet maiddái niibbiid ja jiehkkuid ja dakkár diŋggaid mat ledje anus sámi birrasis. ¶
– Mo gielladilli lei dalle, lei go oahpahus sámegielas dahje sámegillii? ¶
– Mis ii lean sámegiella fágan dalle. Luohkkáoahpaheapmi lei dárogillii, vaikko dieđusge sámástin sámegiel ohppiiguin. Mis ledje sihke sámegielat ja dárogielat oahppit. Ieš in lean oahppan sámegiela lohkat in ge čállit ja ledjen ožžon buot fágaoahpu dárogillii ja ruoŧagillii. ¶
–– Don ledjet maiddái jagi rektorin... ¶
– Na measta jagi ledjen sadjásažžan Skoglunda ovddas, 1963/64. Bargagohten dalle skuvlla viiddidanplánain, go skuvla lei juo dalle menddo gárži. Min jurdda lei dalle juo ahte skuvla galggai šaddat sullii nu go dál lea šaddan. Muhto dađe bahábut golai guhkes áigi ovdal go viiddiduvvui, ja lei máŋga jagi hui gárži. Mus lei dalle buorre oktavuohta stivrrain, ii lean makkárge váttisvuohta stivrra ja skuvlla hálddahusa gaskkas, nu go lea leamaš muhtin eará áigodagaid skuvlla historjjás. Stivrajođiheaddjin lei dalle Oddmund Sandvik, gii lei Guovdageainnu suohkana oadjohoavda. ¶
Dan áigge go Hans Guttorm barggai Guovdageainnus bohte vuosttaš skohterat. Dán skohtera, mii lea ráhkaduvvon 1970-logu álggogeahčen, gávnnaimet 2006:s Sámi joatkkaskuvlla ja boazodoalloskuvlla mekánalaš ossodagas. ¶
(Govva: Sállana sámegieloahppit) ¶
– Don it leat dušše bargan skuvlaáššiiguin dalle go ledjet oahpaheaddjin, muhto maiddái sámepolitihkarin. ¶
– Lean leamaš mielde álggaheame golbma sámesearvvi: Oslos, Kárášjogas ja Guovdageainnus. Go álggaheimmet sámeservviid ledje deháleamos áššit: skuvla, bargu ja kultuvra. Juo Oslo Sámi Searvvis mis ledje álggu rájes jurdagat dan birra mo buoridit skuvlafálaldaga sámiide, erenoamážit joatkkaoahpu. ¶
Go heiten Guovdageainnus 1965:s, de fárrejin Áltái, gos ožžon barggu fidnobagadallin. Dalle ledjen Bargiidbellodagas mielde, ja ledjen muhtin áiggi Álttá Bargiidbellodaga jođiheaddjin. Áirrasgoddi (Representantskapet) mearridii doarjut barggu hukset geainnu Kárášjoga ja Guovdageainnu gaskkas, nu gohčoduvvon , ja sámi gymnása, muhto fylkkadikkis min áirasat manaiga dan vuostá. Go journalisttat dalle jerre manne soai eaba čuvvon áirrasgotti mearrádusa, vástideigga ahte lei Hans Guttorm gii lei dájuhan olbmuid. Dalle mun guđđen Bargiidbellodaga, ja dan maŋŋil in leat searvan dáža bellodagaide. Serven baicce Sámeálbmot listui ja 1973:s, ja go mii vuosttaš háve searvvaimet stuoradiggeválgii, de ledjen vuosttaš evttohassan. Sámelisttu barggus ledje skuvlaáššit hui guovddážis. ¶
– Dalle go don barget fidnobagadallin 1960- ja 70-jagiin lei dilli várra oalle earálágán go dál? ¶
– Ii lean nu álki dalle gazzat oahpu Finnmárkkus, ii ge nuorain ii ge váhnemiin lean álo nu stuora skuvlamokta. Min bargu lei movttidahttit nuoraid ohcat skuvllaide. Fertejin vuos čilget nuoraide makkár oahppan olbmuid ja bargosajiid mii dárbbašit dáppe Finnmárkkus, ja de veahkehit sin ohcat skuvllaide ja ruhtadit oahpu. Johten hui ollu skuvllaid mielde, miehtá Finnmárkku. Ledjen vuođđoskuvllain, álbmotallaskuvllain ja joatkkaskuvllain. Muhtumin vázzen nuoraid ja váhnemiid lusa doppe gos eai lean luottat. ¶
Muittán erenoamážit muhtin doaresbeal orru nuora gii lei hui čeahppi skuvllas ja son háliidii ohcat Norges tekniske høgskolii. Muhto dasa son dárbbašii bargohárjehallama maid ii sáhttán oažžut ruovttugielddas. Mun lohpidin ordnet dan ášši. Čuojahin iežan hovdii, fylkabargohovdii, ja guokte beaivvi dan maŋŋil lei son ordnen bargohárjehallama Svalbarddas. Manai hui bures, son manai dohko, válddii oahpu NTH:s ja dan maŋŋil sus lea leamaš buorre bargu. Sáhtášin muitalit máŋga sullásaš ovdamearkka. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Inge Andersen Sámi joatkkáskuvlla ja boazodoalloskuvlla oahpaheaddjilanjas 2005. (Govva: Svein Lund) ¶
Muhtin boazodoalloskuvlla oahppit leat maŋŋil boahtán ruovttoluotta oahpaheaddjin. Okta sis lea Inge Andersen. Ii ovttasge eará leat nu guhká leamaš dahkamuš boazodoalloskuvllain go son. Son lei oahppi vuosttaš buolvvas 1968/69:s, ja 1983' rájes lea son eanas áiggi leamaš oahpaheaddjin skuvllas. ¶
Inge lea riegádan 1947:s ja bajásšaddan Ganasvuonas Iinnásullos. Stáhta boazodutkamis lei álggaheami rájes Lodegiin 1954:s lagas ovttasbargu Iinásullo boazodoalloorohagain, masa Inge bearaš gulai. Danin Inge ii leat dušše bajásšaddan boazodoaluin, muhto maiddái boazodutkamiin. Maŋŋel lea son bargan boazodutkamiin ovtta logenár jagi, Lodegiin ja Svalbárdas. ¶
Dalle go son álggii oahpaheaddjin, de sus ii lean eará oahppu go boazodoalloskuvla ja dálveeanandoalloskuvla, muhto maŋŋel lea son váldán meahcástanteknihkaroahpu ja lohkan pedagogihka. ¶
Mii guđet vácciimet boazodoalloskuvlla vuosttaš jagi, bođiimet juohke boazodoalloguovllus Norggas. Oktiibuot lei mis danin hárjáneapmi iešguđetlágán dilálašvuođain, ja dat mas eanemusat oahpaimet, lei go mii oahppit humaimet guhtet guimmiineamet movt doaibma lei min ruovttubáikkiin. ¶
Eatnasiin lei maid ovddasvástádus boazodoalus ruovttus, ja mii šattaimet dan doahttalit ja váldit virgelobi skuvllas dalle go boazodoalus lei eanemus bargu. Go skuvla álggii čakčat, de galggaimet álgit matkkiin Finnmárkkus. Muhto matki šattai maŋiduvvot gitta dassážii go mii leimmet geargan sarváid njuovvame, maid mii dagaimet loahpageahčen borgemánu. Lei miellagiddevaš beassat vásihit boazodoalu eará dilálašvuođain go das masa leimmet hárjánan. Mii leimmet ovdamearkka dihte hirpmahuvvan go Finnmárkkus njuvvet sarváid nu maŋŋit go loahpageahčen čakčamánu. Min oaivila mielde lea dat nu lahka ragaha ahte biergu ii leat šat buorre. ¶
Oahpahus lei máŋgga dáfus báidnojuvvon das go boazodoalloskuvla lei seamma sajis go gilvvagárdeskuvla (hagebruksskole). Šattai oalle seaguhus oahpahusas go oahpaimet sihke dakkáriid mat sohpe ja eai soahpan áššiide. Eai lean ráhkaduvvon oahppoplánat buot fágaide go álggiimet, ja oahppogirjjit eai lean galle. ¶
Máŋgga fágas ledje mis gilvvagárdeskuvlla oahpaheaddjit, ja nu šattaige oahpahus dan mielde. Šaddooahpus oahpaimet eanas gálaid ja rušppiid birra, gortniid ja gilvima birra. Muittán ahte Loyd Villmo attii midjiide oanehis kurssa bohcco guohtunšattuid birra. Viidáseappot oahpaimet eanandoalu doaibmavisttiid birra, mii iige lean ávkkálaš boazodollui. Teknihkalaš fágas lei mis boares eanandoallofága oahpaheaddji, muhto mii divodeimmet ovtta boares skohtera, ja dat gal lei ávkkálaš midjiide. Ekonomiijafágas lei maid eanas eanandoalu rehketdoalu birra, vaikko dat lea áibbas eará go boazodoalu rehketdoallu. Dása bođii maid Loyd Villmo guosseoahpaheaddjin, nu ahte oaččuimet veahá oahpu boazodoalu rehketdoalus. ¶
Ii lean oahpahusas nu ollu sámi sisdoallu dán jagi, muhto mis lei okta oanehis kursa sámi kultuvrra ja historjjá birra. Son guhte doalai dan kurssa, lei duiskalaš Klaus Peter Nickel. Dás oahpaimet maid veahá sámegiela birra, muhto njuolga sámegiela oahpaheapmi gal ii lean. ¶
Boazodoallo- ja gárdedoalloskuvla Borkenesas, Giehtavuonas. ¶
(Govva: Peer Gaup) ¶
Ollu lea daddjon ja čállojuvvon váttisvuođaid birra dan áiggis go boazodoalloskuvla álggahuvvui Borkenesas, muhto ii buot leat liikka riekta. Mu mielas oaččuimet oalle buori oktavuođa báikki olbmuiguin. Dat nuorat geaiguin oaččuimet buoremusat oktavuođa, ledje ieža sámiid maŋisboahttit, vaikko ieža gal eai dovddastan dan dien áigge. Muhto muhtin vuorrasit olbmot gal eahpidedje min, earenoamážit go mii muhtumin vácciimet gávttiin ja niibeboahkániin. Manai nu guhkás ahte leansmánni gilddii min vázzimis niibbiin. Dat gal duođas suhttadii min. ¶
Stuorámus bárttit ledje skuvlla siskkobealde, sihke gilvvágárdeskuvlla ohppiid hárrái, ja skuvlla jođiheddjiid hárrái. Gilvvagárdeskuvllas lei eará skuvlajahki go mis, go sii álge ođđajagimánus. Go mii de álggiimet čakčat, ledje gilvvagárdeskuvlla oahppit juo leamaš doppe jahkebeale, ja rehkenastte iežaset veteránan. Muhtimat sis ledje dasa lassin leamaš doppe beannot jagi. Nuppe dáfus leimmet mii boarráseappot ja eambbo rávásnuvvan go sii. Mii leimmet buohkat bargan boazodoalus, ja eatnasiin mis lei stuorát ovddasvástádus doppe go dat mii boazodoallonuorain lea dál. ¶
Šattai buoret maŋŋil juovllaid, go nubbi joavku gilvvagárdeohppiin bohte. De leimmet mii veteránat, ja válddiimet vára dain ođđa ohppiin. Mii lágideimmet oktasaš ohppiideahkediid, ja manaimet feasttain fárrolaga. Rektoriin gal eat soabadan nu bures. Mii dovddaimet ahte gilvvagárdeskuvla ii sávvan boazodoalloskuvlii buresboahtima. Mii dovddaimet ahte sihke rektoris ja skuvlla stivrras ledje ovdagáttut sápmelaččaid ektui. ¶
Nuppe dáfus eat lean mii dat álkimusat geaiguin barge, dan gal šaddat mieđihit dál maŋit áigge. Dálvet go áigo eret bidjat ovtta mis, de páhkkeje buot oahppit iežaset diŋggaid ruoktot vuolgin várás. Nu garas lei oktavuohta ohppiid gaskkas. Dan skandála gal rektor ii duostan diktit dáhpáhuvvat, ja dat eretbiddjojuvvon oahppi oaččui oktii vel geahččalit. Seamma dáhpáhuvai oanehis áigge ovdal skuvla nogai giđđat. Dat lei duođas šaddat heahpadin, jurddaš jus buot oahppit ledje heaitit golbma vahkku ovdalgo skuvla nogai. Vuosttaš jahki lei mearrideaddji skuvlla boahtteáigái, ja ledje hui balus ahte eai lihkostuvvan. Dan diđiimet, ja dat attii midjiide ohppiide veahá fámu. Okta dain deháleamos áššiin maid oahpaimet dán jagi, lei oktavuohta. ¶
Mis lei hui buorre oktavuohta Paul Fjellheimain, gii lei boazodoallooahpaheaddjin vuosttaš jagi. Oallugat mis dovde su ovdalaččas, ja son leige maid johtán birra ja válljen ohppiid ja bivdán min ohcat skuvlii. Go ledje riiddut, de dovddaimet ahte son lei min bealde. Sus lei várra veahá rahčamuš bealuštit min rektora ja eará oahpaheddjiid ovddas skuvllas. ¶
Internáhtas galggai leat jaska maŋŋil dii. 23 eahkes, ja oahpaheaddjit vázze ja bearráigehčče. Muhto dáhpáhuvai gal ahte mii manaimet guhtet guoibmámet guossái maŋŋil dan áiggi, ja de leimmet ásahan alccemet ovtta erenoamáš signála. Go muhtin skoalkalii uksii erenoamáš vugiin, de luittiimet sin sisa. Muđui dagaimet oađđin. Muhto Paulas lei kántuvra seamma feaskáris go mis ledje lanjat ja son čohkkái doppe dávjá idjii ja barggai. Nu ahte son oahpai min skoalkalanvuogi ja geavahii dan ovtta eahkeda go buohkat leimmet čoahkkanan ovtta latnjii. Dalle mii gal heahpaneimmet, ja son beasai bures boagustit. ¶
Ii lean lohpi váldit nieiddaid latnjii, jus juo ii lean bearaš mii lei guossis. Ii lean gal álo ahte mii jeagadeimmet dan. Nu ahte oktii go bohten olggos lanjas ovttain nieiddain, oainnáhalaime rektorii ja Paul Fjellheimai. Dál áiggui rektor duođas «váldit» mu, muhto Paul bissehii su ja logai: «– Ale juo, die han lea su oambealli.» Dasa ii sáhttán rektor jietnadit maide, go son ii dovdan mu bearraša, muhto diđii ahte Paul dagai. Paul gal diđii bures ahte nieida ii lean mu sogalaš, muhto son ii liikon daidda streaŋgás njuolggadusaide. ¶
Dušše okta mis ohppiin máhtii dánsut, Anders Eira Kárášjogas eret. Go manaimet festii gillái, lei dávjá son guhte oaččui oktavuođa nieiddaiguin. Dat lei su mielas beare fuotni, nu ahte son lágidii dánsunkurssa midjiide skuvllas. Maŋŋil dan leimmet buohkat šleaŋggáhallame láhttis Fram-nammasaš viesus. ¶
Čállojuvvoje guokte raportta boazodoalloskuvlla ja dan birrasa birra vuosttaš jagi. Mun ipmirdin ahte diet lei diŋgojupmi skuvlla bealis, muhto in leat áibbas sihkar movt diet dáhpáhuvai. Muittán gal bures ahte Johan Albert Kalstad lei doppe. Son lei min agis ja lovttii áiggi bures minguin ohppiiguin. Son lei min fárus vahkku dahje guokte, sihke skuvllas ja olgun feasttain. Muhto in jáhke ahte buot maid son čálii lei áibbas duohta. ¶
Nubbi raporta, maid Lina Homme čálii, sisttisdoalai unnimusat ovtta boasttuvuođa. Das čuoččui ahte oahppit riejáskedje go okta sis sivahuvvui gárrenoaivvis vuodján. Ledjen mun guhte sivahuvvon ja ášši lei nu ahte mun fertejin viežžat eará oahppi guhte lei beare ollu juhkan. Go mun galgen su oažžut biilii, de orui gal sihkkarit dego mun maid livččen juhkan. Nu ahte in sáhte jietnadit maide dasa go muhtin válddii oktavuođa politiijaiguin sihkarvuođa dihte. Ii orron gal mu iige earáid mielas diet movtge erenoamáš cielaheapmin. ¶
– Maŋŋel boazodoalloskuvlla mannen fas ruovttoluotta boazodollui iežan bearraša lusa. Dađistaga šadden eanet aht eanet mielde Stáhta boazodutkamii, ja jagis 1974:s bessen dohko ollesvirgái. Dál šattai miella oahppat eambbo, ja vázzen ovtta jagi dálveeanandoalloskuvlla (vinterlandbruksskolen) Oslos, ovdalgo fas jorggihin Stáhta boazodutkamii. Jagiid 1979–82 ledjen Svalbárdas ja doppe bargen dutkin Svalbárda bohccuiguin ovttas Romssa universitehta arktalaš biologiija ossodagain. Go doppe bohten ruoktot, de bargen ovtta jagi guollebiebmanrusttegis Lodegiin. ¶
Dasto háŋkii Øystein Ballari mu. Son lei boazodoalloskuvlla jođiheaddji, ja skuvla lei aiddobáliid fárrehuvvon Guovdageidnui. Son áiggui mu oahpaheaddjin, ja nu geavai ahte álgen dohko 1983:s. Dan rájes lean mun bargan doppe. Dušše gaskkohagaid válden virgelobi go válden meahcástanteknihkaroahpu ja pedagogihka nu ahte sáhtten dohkkehuvvot oahpaheaddjin. Ovtta gaskka lei virgelohpi go bargen boazodoallohálddahusas Romssa guovllus. ¶
Go bohcco lea njuovvan, de váldá vára čoliin oahppan dihte iešguđet suolbmudanoali osiid birra. Govas oahpaheaddji Thorbjørn Larsen ja oahppit Anne Sire Båhl ja Inga Karita Buljo. ¶
(Govva: SJSBS) ¶
Márfun lea maid oassi boazodoallooahpus. Daniel Oskal, Inga Karita Buljo, May Britt Bongo, Mathis A. Oskal, Nina Marie Kuhmunen ¶
(Govva: SJSBS) ¶
Stáhta boazodoalloskuvla sirdojuvvui Guovdageidnui 1981:s, guokte jagi ovdal go mun álgen dohko. Skuvllas lei jahkásaš oahppu maid gohčodedje boazodoalu fágakursan. Eaktun beassat sisa lei unnimusat jagi bargoduogáš boazodoalus. ¶
Nu guhká go boazodoalloskuvla lei sierra skuvlan, de lei dat Eanandoallodepartemeantta vuolde. Skuvla lei seamma dáhki vuolde go Sámi joatkkaskuvla, mii lei Oahpahusdepartemeantta vuolde. 1982:s álggahii Sámi joatkkaskuvla vuođđokurssa boazodoallo- ja eanandoallofágas. Dán kurssas ledje buorre muddui seamma fágat ja dan sivas seamma oahpaheaddjit go boazodoalloskuvllas. Muhto mis ledje muhtimat virgáibiddjojuvvon boazodoalloskuvlii, ja earát fas joatkkaskuvlii. Earret dalá ossodatjođiheaddji Øystein Ballari, de ledjen mun áidna oahpaheaddji gii ledjen virgáibiddjojuvvon boazodoalloskuvlii. Hans Nilsen, guhte álggii jagi ovdal mu, ja Thorbjørn Larsen, guhte álggii oktanis muinna, leigga goappašagat oahpaheaddjin boazodoalu- ja eanandoalufágain goappašiid surggiin, muhto soai leigga virgáibiddjojuvvon joatkkaskuvlii. Goappašagat sirduiga boazodoalloskuvlii muhtin jagiid maŋŋel. Go mii guđet barggaimet ovttas leimmet virgáibiddjojuvvon goabbat skuvlii, ja dasa lassin vel goabbat departementta vuolde, de fertejedje šaddat váttisvuođat. Mii leimmet maiddái biddjojuvvon goabbatlágán lágaid vuollái. Ovdamearkka dihte ledje departemeanttain goabbatlágán bálká- ja bargoeavttut. ¶
Mis lei iežamet gáfestallanlatnja, maid geavaheimmet ovttas boazodoalloohppiiguin. Nu ahte mii boazodoallooahpaheaddjit eat lean báljo goasse seamma boddolanjas go joatkkaskuvlla oahpaheaddjit. Ledje veahá giččut skuvllaid gaskka, main seammás lei oktasaš rektor. Maŋemus geavai nu ahte mii 1986:s beasaimet sierra skuvlan, iežamet rektoriin ja iežamet kánturbargiin, muhto ii dát bistán guhká. Dát lei gal várra dušše juogalágán goansta ráfi dihte dan botta go hutket ollislaš oktiičaskiima. ¶
Muhtin jagiid, gaskkamuttos 1980-logu, ledje mis erenoamáš doaimmalaš oahppit. Sii rahče hui garrasit oažžut buoret dili skuvlii ja oažžut sierranas boazodoalloskuvlla. Sii geavahedje buotlágán vugiid maid fuobmájedje. Vearrámus lei várra go sii čuojahedje šlohttii ja bivde galledanlobi gonagasa lusa. Ja buot hearvámus lei go sii ožžo dan. Guokte oahppi vulggiiga Osloi, muhto dađibahábut lei girdi maŋŋonan. Go de olliiga Osloi, de lei galledanáigi juo nohkan, ja doppe gal ii lean árbmu. Soai šattaiga duhtat čoahkkimii eanandoalloministariin. ¶
Skuvlajagiid 1987/88 ja 1988/89 álggiimet skuvlii sullii borgemánu 8.– 10. beivviid, moadde vahkku ovdal earáid. Mii ozaimet, muhto eat ožžon lobi Eanandoallodepartemeanttas, muhto čađaheimmet goitge ná. Dáid vahkkuid geavaheimmet mátkkiide maid fertii čađahit ovdal geassi nogai. Go de dat eará luohkát álge, de sáhtiimet mii čohkkát siste ja bargat teoriijain. De válddiimet seamma guhkes bottu čakčajohtináiggi. Dát doaimmai bures, go de beasaimet visot bárttiin jávkama oktavuođas čakčajohttináigge. ¶
1988:s biddjojuvvui boazodoalloskuvla Oahpahusdepartemeantta vuollái ja biddjui oktii joatkkaskuvllain. Jus de livččiimet ožžon ovtta dain ovddeš rektoriin oktasaš rektorin dan oktiičaskojuvvon skuvlii, de ledje sáhttit šaddat stuorát váttisvuođat. Mis lei lihkku go bođii ođđa rektor. Son bođii áibbas olggobealde, iige lean beallalaš dikkiin mat mis ledje leamaš. Seammás lei sus gullevašvuohta boazodollui, ja čájehii beroštumi boazodoallooahpu ovdáneapmái. Oktiičaskima álgu lei midjiide buorre, go beasaimet doalahit ovtta olles hálddahusvirggi, danin go lei ollu bargu rievdadit jahkásaš boazodoallooahpu golmmajagáš oahppun. Maŋŋel dan unniduvvui diet virgi eanet ja eanet, ja dál ii leat šat go sullii 20 % oktasaš váldooahpaheaddjivirgi boazodoalus ja duojis. ¶
Boazodoalloskuvla lea dehálaš boazodápmama ja vuodjinmáhtu seailluheames. Oahppi lea May Britt Bongo. ¶
(Govva: SJSBS) ¶
Sullii 1990:s ovddidii skuvla oppalašfágafálaldaga mas lei boazodoallu ja duodji oahpposuorgin. Oallugiin oppalašfágaohppiin geat válljejedje boazodoalu dalle, lei alddiineaset boazodoalloduogáš. Muhtin fágaid oaččuimet ovttas 1. joatkkakurssa ohppiid oppalašfágas ja boazodoallooahpus. Dat lei somá. Oppalašfágaoahppit ledje čeahpibut joavkobargguin ja čálalaš hámuheamis, dan sadjái go boazodoalloohppiin dávjá lei eanet čehppodat praktihkalaš boazodoalus. Nie sáhtte ávkkástallat guhtet guimmiideaset. Dađibahábut heaittihedje dán ortnega ja álge oahpahit daid luohkáid goabbat sajis. Dalle masse oppalašfága oahppit dan vejolašvuođa oažžut oasi dan čehppodagas mii erenoamážiid boarrásit boazodoalloohppiin lei. Muhto de jávkkai olles dát ortnet Ođastus 94:in. ¶
Ovdal ođastusa leimmet mii ovddidan 3-jagáš boazodoallooahpu. Boarrásit oahppit geain lei praktihkalaš boazodoalloduogáš sáhtte álgit njuolga nuppi jahkái. Muhto go departemeanta mearridii ahte buohkat galge álgit luonddudoalu vuođđokurssain, de jávke dat boarrásit ohccit. Dalle ledje muhtin jagit go ledje unnán ohccit. Mis lea leamas vuođđokursa juohke jagi, muhto muhtin jagiid lea leamaš dušše juogo 1. dahje 2. joatkkakursa. Maŋŋel go boazodoalu fágareive- ja oahpahalliortnet álggahuvvui, de leat fas ollu lassánan ohccit, nu ahte mii leat ferten čađahit guokte vuođđokursaluohká guokte jagi maŋŋálaga, ja dán jagi, 2004/2005, de leat mis vuosttaš geardde guokte luohká 1. joatkkakurssas. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Siri Broch Johansen (g.b.) ovttas Elfrid Boiniin Sámi skuvlahistorjjá doaimmahusčoahkkimis 2006. (Govva: Svein Lund) ¶
Siri Broch Johansen (Veivoktár-Álber-Sire), lea Sámi skuvlahistorjjá doaimmahusjoavkku miellahttu. Son lea 2003' rájes bargan Deanu giellagáddi – SEG giellajođiheaddjin. Muđui son lea ee. bargan oahpaheaddjin, radiojournalistan ja katekehtan. ¶
Dán artihkkalis muitala mo lei go oahpai sámegiela, ja juogada maid skuvlavásáhusaidis oahppin, studeantan ja oahpaheaddjin Deanus, Oslos, Gáivuonas, Romssas ja Málatvuomis. ¶
Riegádin 1967:s, orron vuosttaš njeallje jagi Buolbmágis, alit visttis. Mu vuosttamuš muittuide gullá Buolbmága internáhta gáikun. Aiddo de muittán internáhta, ja muittán viessoávnnaslánaid skuvlašiljus muhtun geasi. Áhčči válddii internáhtas bielkkaid min ođđa vistái man lei dalle huksemin, nu ahte oassi boares internáhtas eallá ain min bearraša visttis, Hedeguohpis. ¶
Vuođđoskuvlii álgen 1974:s, gergen 1983:s. Erenoamážit álgojagiid ledjen olu eret ruovttoskuvllas. Vuosttaš skuvlabeaivvi ledjen astmabuohcceviesu Voksentoppen skuvllas. Vázzen doppe moadde vahku ain hávális go ledjen buohcceviesus. ¶
Ledjen buori muddui rivgu sihke iežan ja eará deatnolaččaid čalmmiin. Oslos gal ledjen sápmelaš, ja olbmot lávejedje mu bivdit lohkat logi rádjái sámegillii. Oktii jearai muhtun ollesolmmoš vel ahte leago mus seaibi, muhto dalle gal suhtai uhcá Sireš. Ledjen vissa vihtta jagi dalle. ¶
Go ledjen nu olu buohcceviesus, de vázzen guovtti skuvllas: Seida skole (Sieiddá skuvla), mii dalle lei mánáidskuvla, ja Voksentoppen skole, mii lei vuođđoskuvla sihke midjiide geat oruimet buohcceviesus, ja muhtun Oslo- ja Bærum-mánáide geat skuvlii johte beaivválaččat droššain. ¶
Sieiddá skuvlla vázzen áiddofal danin go ledjen nu buohcci. Livččen galgan bussiin johtit 15 km juohke guvlui Buolbmát skuvlii, muhto go Sieiddá skuvla lei beali lagat ruovttu, ja dušše moadde kilomehtera eret buohccebiillas ja doaktáris, de bijaiga eatni guovttos áhčiin mu dohko. ¶
Sieiddá skuvla, miessemánu 17.b. 1977 dahje 1978, Siri gurutbealde. ¶
(Govva: Albert Johansen) ¶
Mus lea dárogiella nana eatnigiellan. Eadni lea rivgu gii fárrii davás skuvlet sámemánáid. Nu mo máŋga earáge rivgu, de gávnnai sámegándda ja bázii. Eadni lea muitalan ahte vuosttaš háve go lei mánáládje leigga áhčiin ságastallan giellaválljema. Eanáš dan áigásaš váhnemat eai láven várra hállat diekkáriid, muhto mu váhnemat gal leigga guktot ođđaáigásaš pedagogat, soaihan čuovuiga mielde pedagogalaš máilmmis. Soai mearrideigga mánáidasaska dárustit, dan sivas go eatni vuosttašgiella lei dárogiella. 60-logus dihte pedagogat namalassii ahte máná vuoiŋŋamaččat eai nagot oahppat go ovtta giela ain hávális, ja de lei dehálaš vuosttas jagiid láhttet várrogasat amas mánná stimulerejuvvot menddo sakka. ¶
Nu de šadden mun bajás bealleamasin iežan sohkii. ¶
Dainna mu nana eatnigielain eai lean mus makkárge giellaváttisvuođat buohcceviesu skuvllas. Birgejin seammá bures go earátge. Muhtumin lei guovttegielat kárášjotnieida maid doppe. Dalle olbmot jearadedje mu sápmelašvuođa. Šadden gávccejahkásažžan juo bealuštit iežan identitehta olgomáilbmái. «Man kan være same fordi om man ikke snakker samisk!» ((Sáhttá leat sápmelaš vaikko ii hála sámegiela!)) dadjen mun sidjiide. Nu leigga áhči guovttos eatniin čilgen munnje. ¶
Mu ruovttuskuvllas, Sieiddás, leimmet buohkat dárogielagat. Nu goit gádden dalle. Mii leimmet 17 luohkás, ja leimmet buohkat ovttagielat dárogielagat. Easkkaa maŋŋá lean ádden ahte máŋggat mis sáhtášeimmet leat (ja várra ledjege, várra leat ain) guovttegielagat, jus sámegielat váhnemat livčče eatnigielaset hállan mánáidasaset. Muittán muhtun 17. mai (( Miessemánu 17. b. - Norgga našunalbeaivi. Ávvuduvvo dábálaččat dien lahkái, ahte mánát čiŋadit ja vázzet ráiddus.)) , go nieida mu luohkás lei náhkkehan gávtti. Dát dat gal lei áibbas dábálaš, muhto áhčči muitalii ahte dan nieidda váhnemat sámásteaba ruovttus. Diet orui munnje viehka eksohtalaš. Lávejin dávjá fitnat sin luhtte, muhto in lean obage fuobmán makkár giela soai hállaba gaskaneaskka. Jus leigga vel sámástan, de goittot mu «radar» ii gullan diekkáriid. Musge ledje dakkár bealjit mat ovttagielagiin dávjá leat – go olbmot álge sámástit, de heiten guldaleamis. Ii gullan mu máilbmái. ¶
Buolbmát skuvllas lei eará dilli go Sieiddás. Doppe vácciiga mu stuoraoabbá ja stuoraviellja, ja eandalit oabbá diđii muitalit feara maid skuvllas. 70-logus ledje máŋga fearána. Oktii lei stuibmi váhnenjoavkkus go diet hirbmat ekstremista rektor lei geavahan vaikko man olu ruđaid oastit ČSV-šleđggoniid buot oahppiide. Máŋggas gárte bálkestit daid ruskalihttái. Oabbá gal beasai iežas šleđggona geavahit, muhto orun muitimin ahte áhči mielas lei veaháš dárbbašmeahttun dahku die ná provoseret. ¶
Eará háve ges lei muhtun oahpaheaddji ribahan sámástit eaŋkiloahppiin. Oahpaheaddji bealuštii iežas nu bures go sáhtii, logai vel ahte oahppi han lei álgán sámástit, muhto ii ábuhan. Dat áibbas muttolaš váhnenráđđejođiheaddji lei goit jámas suhttan go su vigihis máná beljiide lei golgan dat váralaš sámegiella maid oahpaheaddji lei savkalan nuppi oahppi bealljái. ¶
Sieiddá skuvllas barggaiga mu váhnemat. Áhčči lei rektor, ja oahpahii earret eará sámi kultuvrra ja sámegiela. Goit 5.luohkás (1978–79) beasaimet válljet dáid fágaid. Sámegieltiimmuin lávii áhčči ovtto hállat muhtun hávdáduvvon beatnagiid birra, ((Sátnevajas/idioma: «Så det er der hunden er begravet.» / «Já, doppe han beana lea hávdáduvvon» Eará sániiguin: «Ojá, dát go lea duohta sivva!»)) birra, ja sárggui vel távvalii skoviid maid mii galggašeimmet dalle vissa áddet. Dieđusge eai lean girjjit mis, ii áhčisge lean makkárge duogáš oahpahit giela mii ii lean ovdal oahpahuvvon Norgga vuođđoskuvllas: Sámegiella nubbingiellan. Ohppen sámegieltiimmuin guokte dajaldaga: – Boađe deike! – Mana fal! Lei hirbmat ártet dadjat dáid sániid. Ja hirbmat ártet mo doibme vel. Mun dadjen: – Boađe deike, Gro-Hilde! Ja de bođii Gro-Hilde! Son ges dajai munnje: Boađe deike, Siri! Ja de mannen su lusa. Imaš ja ártet. ¶
Buot ártegeamus ášši sámegieltiimmuin lei goit, ahte muhtumat orro áddemin sakka eanet go mun. Áhčči evttohii munnje oktii ahte várra Stig, Mette, Hans ja Robert gullet sámegiela ruovttus go nu olu áddejit, muhto dat lei jurdda maid mu oaivi ii fihtten. Ii fal, nie ii gal sáhttán. ¶
((Frem fra glemselen lei LP-ráidu mas guokte Hedmárkulačča, Rita ja Helge, lávlluiga boares lávlagiid mat ledje čállojuvvon 1800-logus ovddosguvlui, n.g. «skillingsviser». Lei nappo boares dáža árbevierru, mii ealáskahttojuvvui 70-logus.)) Min luohkkájođiheaddji Sieiddá skuvllas lei juste nu mo eadni, rivgu mii bođii davás ja náitalii sámegánddain. Ragnhild Ravna beroštii báikkálaš kultuvrras ja historjjás, ja lei vel musihkkaoahpaheaddji. Mii lávlluimet Lohkat ja čállit iešguđet molssaevttolaš bustávajietnademiin vuosttaš luohkás juo, ja skuvlaáiggi vuosttaš viđa jagi siste finaimet geahččamen bivdorokkiid Luovttejogas ja goahteduktásajiid Stuorrávuonas. Leimmet maid moddii Lávvonjárggas, idjadanmátkkis velá. ¶
Oahpaimet duođaid olu eanet iežamet birrasis, go dan mii oahppogirjjiin gávdno. Liikká oahpaimet dieđus olu eanet Mátta-Norgga kultuvrras, árbevieruin ja árvvuin. Mii nieiddat hirbmasit lávlluimet Frem fra Glemselen -lávlagiid, ieš čierustuvven juohke háve go Vesleblakken jámii. ((Vesleblakken lei hui šiega heasta gii jámii vieččadettiin doaktára unna vieljažii gii lei garrasit buohcámin. Unna vieljáš dieđus beasai heakkas.)) ¶
Oappá-gázzi doppe Buolbmágis ledje eambbo progressiivvat – sii han juige Elle-Máreha ja lávlo Boares muittuid birra. Oabbá oahpahii munnje sihke luođi ja lávlaga, hirbmat váttis teaksta lei vel lávlagis båhtsågohhtejæjelordan , noe med denne lorden var det ihvertfall. ((Bohccot guhttot jeagel orddain)) juoganu muhtun lorddain dat lei fal. Máhtán ain Boares muittut lávlut guovtti iešguđetlagán nuohta mielde, muhto dál gal lávllun teavstta veaháš earáláhkái... ¶
Jagiid mielde dovden eanet ahte eanet ahte in riekta gullan Sieiddá skuvlii, earret eará daningo buot mu ránnját vázze Buolbmát skuvlla. Ledjen maid dearvvasmuvvan veaháš, ja go ledjen moadde vahku vázzán guđat luohká, čakčamánu 1979, de viimmat áhčči luittii mu Buolbmát skuvlii. ¶
Dát dat gal lei eará máilbmi! Sieiddás ledjen gaskamearalaš, Buolbmágis šadden measta buiga rivgun. Buolbmágis mus lei oarpmealli vel luohkás, ja son gal sámástii. De šattai beanta čielggas ahte mus lei juoganu boastut. Goit bealli oahppiin sámástedje gaskaneaset bottuin, ja tiimmuin vel sámástedje muhtumin. Lei oahpaheaddjis gitta – muhtun oahpaheaddjit sámástedje tiimmuin duollet dálle. Muhto buot «távvaloahpaheapmi» lei dárogillii – dieđusge. ¶
Spiehkastat lei Sámeluohkká. Doppe vázze moadde máná geaid váhnemat ledje nu mearehis nággár, ahte eai suovvan mánáideaset dábálaš olbmuiguin ovttastallat. Ja dat politihkalaš ekstrem-ČSV-ár Sullá lei sin oahpaheaddji, ja son lei hirbmat streaŋggis. Eai beassan ge bottostallat minguin ovttas, galge álo leat sierra man nu sivas.. ¶
Mu čalmmiin dát mánát ledje eambbo dego Mars-ássit – in oaidnán iežan máilmmi ja sin máilmmi sullasašvuođaidge. Mus lei lagaš fuolki dien luohkás maid, ja vaikko oruime seammá gilážisge, de orui munnje áibbas amas. ¶
Dálvet lei duodjekursa boarrásamos mánáidskuvlamánáid várás. Mun maid bessen fárrui, ja ohppen hui olu sihke duojis ja gullevašvuođas. Kursaoahpaheaddjit ledje báikkálaš duojárat. Nubbi lei nu boaris ahte ii máhttán dárogiela dađe eanet. Buohkat de sámegiela hálle. Ohppen earret eará dadjat «fiskes árppu«. Go celken dáid sániid, bokten ollesolbmuid reaškasa. Mun de dieđusge heahpanin, go dihten ahte berren máhttit dáid sániid, dán giela. Várra danin muittán dajaldaga nu bures. «Attes munnje fiskes árppu». Duodjekurssas ohppen maid njuikkuhanvuoddaga duddjot, uhcá gávttáža goarrut, liinni riessut, gahpira goarrut, ja ohppen ahte duođaid olmmoš ferte máhttit dan sámegiela jus birget galgá. Lei máilbmi mu birra, mas in ádden maidege. Lei unohis, muhto dehálaš oahppu. ¶
Go ledjen jagi leamašan Buolbmát skuvllas, de álggiimet buohkat Sieidái fas, Deanu nuoraidskuvlii. Doppe lei internáhtta maid. Internáhttaássit bohte Sirpmás ja Juovlavuonas. Mii earát vácciimet Sieiddás jagi ovdalgo sirbmálaččat ja Juovlavuonaoahppit bohte min searvái. Lei viehká issoras álgit nuoraidskuvlii, fáhkka de uhcuimet. Muhto lei maid gelddolaš beassat oahpásnuvvat eará skuvllaid nuoraiguin. Mun han dovden juo buohkaid geat bohte Sieiddá skuvllas, muhto eanáš Bovccá skuvlla oahppit ledje apmasat. Dál šadden maid viimmat vázzit seammá skuvlla go oabbá, go son váccii 9.luohká dalle. ¶
Mis lei sámegielfálaldat nuoraidskuvllas. Lei fálaldat lohkat sámegiela nubbingiellan ođđadárogiela sadjái. Lei viehka ártet mo lei vejolaš, go min ođđadárogieloahppu bisttii sullii 15 tiimmu oktiibuot moadde vahku ođđajagis 9.luohkás. Sámegieloahppuges bisttii goit guokte skuvlajagi, moadde tiimmu vahkus. Lei okta oahppi gii logai sámegiela. Son lei badjegánda. Mun jerren skuvllas beassat sámegiela lohkat, muhto in beassan, go in máhttán sámegiela hállat. Nubbingielfálaldat lei nappo jurddašuvvon eatnigiellagiidda. ¶
Vuosttaš háve álgen sámegiela lohkat go Davvinkursa bođii 1983’ čavčča. Dalle ledjen fárren Čáhcesullui, vázzen doppe fidnoskuvlla. Moddii gal guldalin radioprográmma, muhto lei váttis gávdnat asttu dasa. De áhčči lohpidii muinna lohkat. – Mii vel buoret? ¶
Oktii čohkkedeimme ruovttus muhtun vahkkoloahpa Davvin 1-kurssa vuosttaš reivve deavdit. Ledjen oalle beahttašuvvan go áhčči ieš álggii kursareivve deavdit. Ii astan munnje čilget buot daid váttis áššiid, čálii baicce hui čábbát visot juste nu mo galggai, vai šaddá riekta. In šat muitte sáddejuvvui go dat reive vai ii, lean goit maŋŋá jurddašan ahte diet dáhpáhus čájeha man váttis lei áhččái maid. Son han lei válljen eret giela iežas bearrašis, ja go galggai oahpahišgoahtit dán giela iežas niidii, ii dáidán diehtit mo galggai dan čađahit. In fidne diesa vástádusa, go áhčči jámii fáhkka moadde vahku maŋŋá. ¶
Moadde jagi maŋŋá álgen fas – ja bessen aiddofal dien muddui gosa máŋggas besset – Davvin 2-girjji nuppi kapihttalii. Dien kapihtalis leat muhtumat darvánan gitta. Sii eai beasa viidásat. Aiddo diesa mun maid darvánin. Bidjen girjjiid eret ja lohpidin alccesan ahte in geahččal fas ovdalgo lea rivttes áigi. – Na, mo diehtá mii lea rivttes áigi? Munnje lei rivttes áigi viđa jagi maŋŋá. Dalle vázzen maŋimuš jagi Sagene Oahpaheaddjiallaskuvlla, lohken buot Davvin-kurssaid moatti mánus, ja de álgen seammás sámástit dan máđe ahte Berit Johnskareng jearai mus oahpahit Oslo vuođđoskuvlla sámegieloahppiid dan botta go son čállá ođđa oahppogirjjiid. Muitalin sutnje ahte in máhttán dađe eanet sámegiela, muhto son gal ii viššan mu ákkaid váldit vuhtii. ¶
Sámegieloahpahus Oslos 1993 čavčča. Oahppit leat boahtán máŋgga iešguđet Oslo-skuvllas, ja sii leat mátkkis muhtun sullos Oslovuonas. ¶
(Govva: Anne Wuolab) ¶
1993 geasi luovvanii mus giellajohtu. Ledjen lunddolaš giellalávgumis Bálágis ustibiid luhtte. Go ledjen doppe čohkkán logi beaivvi guldaleamen sin ságaid, viggamin searvat ságastallamii, cealkagiid hábmen aiddo dalle go earát ledje álgán ođđa fáttá birra háleštit, ja go ledjen bággen iežan hállat boastut, fas boastut ja eanet vel boastut juohke beaivvi, de ledjen rasttildan rája. Dan maŋŋá lei sáhka sátneriggodagas, hárjehallamis, duostilvuođas ja nággárvuođas. ¶
Borgemánu 1993 álgen vuosttaš háve bargat sámegieloahpaheaddjin. Mus ledje 9 oahppi mat ledje lávdaduvvon miehtá gávpoga. Møllergata skuvllas čohkkái mu rektor, ja muhtumin čohkkiimet buot oahppiid dohko. Mus lei maid veahkkeoahpaheaddji, gii duođaid lei mu priváhta sámegieloahpaheaddji, namalassii Ánne Wuolab. Su veahki haga in livčče birgen. Ledje guokte ja golbma oahppi juohke skuvllas, muhtun skuvllas lei dušše ovttaskas oahppi. Lei váttis oahpahit amas giela oahppái gii muđui ii gullan sánige sámegiela, ja gii okto vel lei sámegieloahppin. ¶
Sámegieloahpaheaddjin Oslos ledjen duođaid okto. Eanáš skuvllain orui leamen measta hirbmáhuhtti dáhpáhus juohke háve go iđistin dohko. – Er du her igjen? Åja, rom til dere, ja… hm, la meg se om jeg finner vaktmesteren… ((Don go dáppe fas? Já, didjiide galggašii latnja, já mis....gos son dat vistehoaiddár livččii...)) … ¶
Lohken seammá čavčča pedagogihka gaskafága, ja válljejin dieđusge fágabarggustan suokkardallat sámegieloahpu Oslo-skuvllas. – Manne sii eai oahpa, go mii oahpahit? Lei barggu namma, ja konklušuvdna lei ahte sámegieloahpahus dakkár dilis ii sáhte leat eanet go čanaštus oahppi duogážii, dego mielsosialisatorin. ¶
Go ledjen geargan gaskafágain ja sámegieloahpahemiin Oslos, de ledjen gearggus oahppat eanet sámegiela. Vaikko vuođđoskuvlaoahpahusas eai lean áktánas bohtosat oahppiide, de lei boađus goit ahte mun álgen lohkat sámegiela universitehtadásis. Čohkkájin okto Oslo universitehta pedagogihka dutkaninstituhta lohkanlanjas, stávejin doppe sámegielgirjjiid čađa nu bures go máhtten. Muittán mo rahčen Marry A. Somby čáppa girjji Beaivváš nieida áddet. Golahin olles beaivvi lohkat ja áddet guokte siiddu su girjjis, ja čállen vel guokte siiddu sátnelisttu dasa. Sátnelisttu šadden váldit fárrui muhtun erenoamáš lohkkaduvvan girjerádjosii mii lei Ugrálaš-Altáilaš instituhtas. Doppe, ja duššefal doppe, lei Konrad Nielsena sátnegirji. In beassan doppe luoikkahit maidege, šadden doppe johtit juohke háve go galgen sátnegirjjiid geavahit, ja šadden vel ánuhit instituhta bargiid luoitit mu sisa, go rievtti mielde in galgan dien girjerádjosii oba beassat ge. Eat dáidde muitit šat, man vártnuhis dilli giellabargiin lei ovdalgo bealkkahallan stuorra Sámi–Dáru sátnegirji bođii 1995:s. ¶
Dan sivas go ledjen NSR-stivralahttu, bessen dávjá nuvttá johtit Romsii. Láviimet doppe čoahkkimastit, ja de heivii báhcit dohko vahkkui jorrat Romssa universitehtas. Muhtumin čákŋalin vuođđofága logaldallamiidda, čohkkájin doppe ja fuobmájin man olu duođaid áddejin juo dien sámegielas. Oidnen maid geat dat eará studeanttat ledje. Muhtumat sis eai lean oahppan sámegiela ruovttus eanet go mun, ja sii šadde munnje ovdagovvan. ¶
Giđđat orron Romssas olles mánu. Bohten dohko čálalaš eksámenii, ja de báhcen dohko ráhkkanit njálmmálaš eksámenii. Orron Juho-Niillasa luhtte, ja gergen stávestit measta bealle lohkanmeari čađa ovdalgo eksámenbeaivi bođii. Dalle vujiime Niillasiin universitehtii iđđedis. Son sávai munnje lihku, ja mun mannen gáffádahkii ballat. Go áigi dievai, lávkejin eksámenlatnjii, ja doppe čohkkái Niillas. Jearai vel aiddo dakkára maid in máhttán nu bures čilget, muhto manai áŋkke bures. Ja eahkedis go bohten ruoktut, de jearai Niillas mus mo ledjen eksámenis birgen. ¶
In lean duođaid jáhkkán ahte livččen nagodit. Dál de ledjen ceavzán sámegiela lohkanbadjeoahpus. Fertejin dieđusge joatkit. Muhto Romssas ii lean šat fálaldat ovdalgo jagi maŋŋá. Go dan dihten ovddalgihtii juo, de ledjen barggu skáhppon Gáivuonas Davvi-Romssas. Šadden sámegieloahpaheaddjin Olmmáivákki skuvllas. Ja go ledjen lohkan nu olu sámegiela, de šadden Olmmáivákki skuvlla sámegieloahpahusa ovddasvástideaddjin. ¶
Moai leimme guovttis skuvllas geat oahpaheimme sámegiela. Moai ean máhttán menddo olu gal. Ja oahpahus lei várra obalohkái ain álgodásis sihke pedagogalaččat ja giellafágalaččat. Liikká barggaime buorebut go giige lei ovdal bargan. Go sámegieloahpahussii ii lean dábálaš menddo olu ressurssaid bidjat. In lean guhká orron Gáivuonas go šadden oassin Gáivuona giellariiddus. Juste dalle go mun oahpahin sámegiela Olmmáivákki skuvllas, buollái riidu poastakantuvrra namas. Lei obalohkái riidu báikenamain, muhto lei poastakantuvrra namma maid buot Olmmáivákki ássit jienastedje cuoŋománu 1995. Manndalen/Olmmáivággi vai Samuelsberg? Dárogielnamma Samuelsberg vuittii mottiin jienain. Ja dál leage Olmmáivákki poastabáikki namma ain Samuelsberg. (Na, poastakantuvra dieđusge heaitihuvvui áigá juo.) ¶
Go ledjen jagi oahpahan Olmmáivákkis, de illudin viimmat beassat lohkat eambbo sámegiela. Vuhtten barggus juohke beaivvi ahte galggašin eambbo máhttit. Ohcen lohkanstipeandda Gáivuona suohkanis ja sin bokte maiddái oahpahusdirektevrras, muhto in ožžon buollán evrrege. Oahpahusdirektevrra áššemeannudeaddji logai vel munnje iežas diehtit ahte mun han šattan aŋkke juo lohkat, vaikko stipeandda haga, ja danin ii juolludan munnje maidege. ¶
Lei váivi boahtit vuođđofágaluohkkái deaivvadit eará oahpaheaddjiiguin. Sii ožžo bálkká, mátkeruđaid, nuvttá girjjiid, penšuvdnavuoigatvuođaid, sirdobargilasáhusa... mun in ožžon maidege, earret go dábálaš loana Stáhta loatnakássas. Munnje šattai dego ovtta vel áiddi gikcut. ¶
Mun gal ohppen vuođđofága logadettiinan bargodisipliinna ja diekkáriid, maid in goassege lean dárbbašan oahppat oahpaheaddjiallaskuvllas. Sámegiela vuođđofága lea eatnigielfága. Máŋgii eahpidin nagodideaččan got dan, ja go vel okta oahpaheaddjiin álggii eahpidit mu nákcet, de duođas ballájin. – Ledjen go ná olu rahčan, ja loana vel váldán, duššás? Mearridin rahčat vel garrasabbot. ¶
Go giđđa bođii, ledjen čeahpimusaid searvvis giellaoasi eksámenis. Dalle vásihin man dehálaš lea máhttit bargat. Nubbi gii doalai seammá dási go mun, lei eatnigielat ráves olmmái gii aiddo lei oahppan eatnigielas čállit. Lei aiddo ieš ádden sámegiela čállinsystema, lei dadjat juo «oaidnán čuovgga», ja de máhtii dan seammás mu maid láidestit rivttes guvlui. ¶
Seammás go gearggaimet vuođđofágain, vikkaimet fidnet instituhta lágidit gaskafágaoahpahusa seammá čavčča. Go olmmoš lohká sámegiela dahje bargá sámegielain, ii goassege beasa dakkáraš dilis, ferte álo nágget ja ákkastallat. Nagodeimmet loahpas fidnet gaskafágaoahpahusa čakčat 1996. Leimmet moaddenuppelogis geat čuovuimet oahpahusa. Vuosttaš háve eallimis ledjen lohkansálas árraiđida rájes gitta eahkedii. Juohke beaivvi leimmet uvssa olggobealde vuordimin: jusstudeanttat ja mun. Lohken nu olu go nagodin, bargen buot maid nákcejin, muhto ii lean liikká doarvái. Olles min joavkkus leigga guovttis geat cevzziiga sihke skuvlaeksámena ja ruovttueksámena. Lihkus cevzen skuvlaeksámena. ¶
Go fertejin máhccat bargoeallimii fas ođđajagis 1997, in livčče dáidán nagodit ođđasit ráhkkanit skuvlaeksámenii. Muhto ruovttueksámena bessen ođđasit čállit, ja guovvamánu 1997 gergen viimmat sámegiela gaskafágain. Dalle ledjen juo barggus Romssa Sámeskuvllas, ja oahpahin 9. luohká-oahppi sámegielas. Lei nu álki, olu álkit go Olmmáivákkis oahpahit sámegiela nubbingiellan. Ja nu lea ge. Vuođđoskuvlastruktuvrras lea goasii veadjemeahttun láhčit dili nubbingieloahpahussii. Go beassá geavahit sámegiela oahpahusgiellan, lea áibbas eará ášši. ¶
Muhto maiddái sámegielat skuvllas ihte ártegis čuolmmat. 1997 lei vuođđoskuvlla ođastusjahki. 9-jagi vuođđoskuvla galggai šaddat 10-jagi vuođđoskuvlan. Go departemeanta viimmat sáddii ođđa oahppoplánaid midjiide, oidnen ahte mu eaŋgalsgieloahppiid várás ii lean makkárge plána. Áidna plána mii gávdnui 1997' čavčča rájes lei dárogielat oahppiid várás geat ledje eaŋgalsgielain bargan goit 2. luohká rájes, ja máŋga tiimmu vahkkui vel. Mu oahppit ledje lohkan eaŋgalsgiela easkka 4. ja 5. luohká rájes, unnit vahkkotiimmut ledje maid. Eai sii máhttán beali ge das, maid dáža skuvlla oahppit máhtte eaŋgalsgielas. Departemeantta vástádus munnje go riŋgejin jearrat čuolmmas, lei sullii ná: «Gal dat man nu láhkái birgejit du oahppit. Eat sáhte buot smiehttat!» Ledjen duođaid šordon. Oavdu guđđen vuođđoskuvlla go ođastus bođii fápmui. ¶
Ledjen moadde jagi eret oahpahusas, ja go máhccen dakkár bargui, de álgen Gáivuona Sámi Giellaguovddážii. Doppe ráhkadeimmet iežamet oahppoplánaid, ja mearrideimmet báikkálaččat maid háliideimmet deattuhit oahpahusas. Lei hirbmat movttiidahtti beassat oahpahit easkaálgiid geat besse olles bargoáiggi golahit giellakurssas, ja oaidnit mo sii ovdánedje vahkus vahkkui. . ¶
Sámegiela oahpadettiinan vásihin ahte iežan identitehta rievddai. Nu leat gusto earát ge vásihan. Hui mávssolaš muitu Gáivuona giellaguovddáža álgokurssas, lea nisson gii álggii kursii buiga rivgun. Logai iežas áigu sámegiela oahppat go barggus dárbbašivččii dan máhttit. Soames beaivvi bijaimet beavdái sámegiel čáppagirjjálašvuođagirjjiid, maid oahppit besse bottuin bláđet. Máŋggas beroštedje erenoamážit Áillohačča Beaivi, áhčážán -girjjis. Oahppit bláđejedje máŋgii girjji, ja ságastalle govaid birra. Gullen sin hállamin duon ja dán birra, gii lei oaidnit juste nugo dien ja duon fuolki. Go guokte vahku ledje vássán, de «rivgu» beaškalii girjji beavdái. «Dát lea mu álbmot!» celkkii son. Dan maŋŋá ii šat gullon su rivguvuođas. ¶
Dál, go barggan mánnávuođa gielddas, leat maiddái eará áššit rievdan. Mu «dárogielat» skuvlavieljat ja -oappát, ja vel mu lagaš fuolkkitge, sámástit muinna. Badjedeanu gilit, nu mo Sirbmá ja Ohcejohka, leat lahkonan. Vel vuotnagiliid sámegielagiid lean áicagoahtán. ¶
Oahpahus Deanu giellagáttis ii leat dušše luohkkálanjas. Dás sii leat golgadeamen Deanus. Oahpaheaddji Siri Broch Johansen suhká, ovdabealde oahppi Edgar Bendiktsen, Čáhcesullos. ¶
(Govva: Deanu giellagáddi) ¶
Dehálamos sivva manne nagodin oahppat sámegiela, lei mu mánná. Son ii lean vuos šaddan, in ge diehtán dalle šattašii go goassege, muhto jurddašin ahte in háliidan leat min bearraša sámegielat historjjá čuokkisin. ¶
Lean olahan dan maid áigon go álgen sámegiela lohkat. Lean gávnnadan iežainan, iežan sogain ja lean vel nagodan doalvut sáni viidásabbot. Iežan nieida lea dál okta dain ártegis Mars-ássiin gii sámeskuvlla vázzá... ná, mu mielas son ii leat ii veaháge ártet. Muhto Sieiddá skuvlla mánát, sii gal dáidet leat veaháš earálágánat? ¶
Lean deaivan, ja deaivvan ain, olbmuid geat hui viššalit muittuhit mu man unnán sámegiela máhtán. Lea duohta ahte sámegiella ii goassege šatta mu eatnigiellan. Lea maid duohta ahte hui olu sámegielagat eai máhte eatnigielaset čállit. In hálit goassege sin soaibmat dan dihtii. Dieđán ahte lea sivva, manin lea šaddan nu. Seamma siva geažil šadden mun bajás dárogielagin. Jáhkán ahte buohkat geat leat bajásšaddan Finnmárkkus ja Davvi-Romssas leat báidnon dáruiduhttimii. Mis leat iešguđetlágán hávit, ja dát hávit vuhttojit min árgábeailáhttemis, vaikko eat háliidivčče ge dan. Oainnán ahte dáruiduhttima ja giellajápminproseassa bohtosiidda gullá olgguštanvuohki mii sáhttá ođđa sámegielhálli baldit jávohisvuhtii. ¶
Danin lean nu movtta go liikká leat máŋggas geat mášolaččat veahkehit ođđa sámegielhálliid ja rávket buresboahtima sámegiel servodahkii. Lea buorre vásihit ahte muhtun eatnigielgeavaheaddjit leat hui veahkkái sidjiide geat leat viggamin giela oahppat. Dii váldibehtet hui dehálaš servvodatovddasvástádusa. Ođđa sámegielhálliid haga jávká sámegiel servodat. In mun ge livčče nagodit ođđa giela oahppat din veahki haga. Giitu didjiide! ¶
Lea hui mávssolaš munnje go ieš maid beasan leat fárus giela doalvut viidásabbot. Lea buorre beassat leat mielde ovdánahttimen amasgielapedagogihka, gávdnat ođđa bargovugiid, ođđa ovttasbargoguimmiid ja oaidnit ahte giella ovdána maiddái servodatdásis. Buot buoremus lea liikká diehtit ahte in leat šat dáruiduhtti. ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Ánte Mihkkal Gaup doppe gos eanemusat liiko. (Govva: SJSBS) ¶
Ánte Mihkkal Gaup (Iŋgor Ántte Ánte Mihkkal) bargá oahpaheaddjin Sámi joatkkaskuvllas ja boazodoalloskuvllas. Son lea riegádan 1955 ja bajásšaddan Guovdageainnus. Ánte Mihkkal lea bargan oahpaheaddjin Guovdageainnu mánáidskuvllas ja Romssa sámeskuvllas, oahpponeavvuiguin Sámi oahpahusráđis ja Guovdageainnu suohkana giellakonsuleantan. ¶
Ánte Mihkkal lea beakkán čeahpes juoigi. Son lea searvan ollu konsearttaide, almmuhan moadde skearru ja oahpahan luođi ja juoigama birra, ee. Sámi allaskuvllas. ¶
Artihkala vuođđun leat ságastallamat 2003/04 dálvvi. ¶
- Mun lean bajásšaddan boazodoalus ja lean álo liikon bargat bohccuiguin ja meahcis. Mu áhčis han lei nana gullevašvuohta boazodollui, muhto dattetge son ávžžuhii mu mannat skuvlii ja oažžut eará vejolašvuođaid. Mu stuorimus beroštupmi lei bargat bohccuiguin, muhto vulgen dattetge gymnásii ja allaskuvlii ja gazzen oahpaheaddjioahpu. Go bohten ruovttoluotta bargagohten vuođđoskuvllas. Barggadettiin doppe ja maŋŋil suohkanis, ohcen álo dakkár barggu, mas mus sáhtii leat oktavuohta boazodoaluin. ¶
Mu viellja, Máhtte, bargá boazodoalus ja dan rájes go boazodoalloskuvla fárrii Guovdageidnui jagis 1981 lei son doppe bargohárjehallanoahpaheaddjin. Danin mun gullen ollu boazodoalloskuvlla birra. Orui mu mielas hui miellagiddevaš skuvla ja mun smihtten mo bat livččii doppe bargat. De ožžon vejolašvuođa go joatkkaskuvla 1992:s dárbbašii sámegieloahpaheaddji. Ledjen dalle lohkame sámegiela gaskafága ja heivii nu ahte álgen dohko gasku skuvlajagi. ¶
Dat lei áibbas eará go bargat vuođđoskuvllas. Munnje dat lei muhtin láhkái dego máhccat boazodollui ja dasa maid ledjen vásihan mánnávuođas, muhto buorremuddui vajálduhttán. Lean hui ilus go boazodoalloskuvla gávdno, ja dovddan ahte dáppe sáhtán bargat juoidá buori boazodoalu várás maid. Lean ieš hui ollu oahppan boazodoalloskuvllas, lean beassan ealáskahttit sániid ja dadjanvugiid maid ledjen vajálduhttán. Son, gii máhttá fágagiela, diehtá maiddái ollu dan birra mo birget boazodoalus ja meahcis. Lea danin hui dehálaš ahte mis lea dakkár girji go Nils Issát Eira girji Bohccuid luhtte ((Nils Isak Eira: Bohccuid luhtte. Dat 1994)) mii čájeha ja oahpaha boazodoalu fágagiela. Muhto lean eambbo ja eambbo fuomášan ahte vel deháleappot leat dat ealli oahpponeavvut, olbmot geat barget boazodoalus ja dovdet dan. ¶
Lean geahččalan nu ollu go vejolaš geassit giliolbmuid sisa skuvlii, erenoamážit boares olbmuid geain leat ollu vásáhusat boazodoalus ja meahcis. Muhto dalle lean dávjá vásihan vuostálasvuođa skuvlla jurddašanvuogi ja árbevirolaš oahpahanvuogi gaskkas. Muittán oktii, juste maŋŋil go mun ledjen álgán boazodoalloossodaga váldooahpaheaddjin. Skuvlla hálddahus lei čavgen man dehálaš lei plánet visot bures. Ledjen bivdán vuorrasit olbmá gilis oahpahit boazodoalloohppiide juoŋasteami (fierbmun jieŋa vuolde). Geažuhin ahte sis ferte plána movt čađahit beaivvi, muhto guosseoahpaheaddji botkii mu jođánit: – Maid biruid dainna plánain? Plána gal šaddá doppe jávrris go mii bargagoahtit! ¶
Sámegiela lassin lean beassan oahpahit kulturfága, ja dat lea mu mielas hui somá. Oahppit galget šaddat vuovdnájin iežaset duogáža ja kultuvrra hárrái. Dan vuođul galget gávnnahit mii lea riggodat eará kultuvrrain, go sáhttet ja máhttet buohtastahttit. Kulturfága oahppoplána lea nuo ja ná, dat galggašii ođasmahttojuvvot. Galggašii eambbo kulturdeaivvadeami birra, ii fal dušše historjjá birra. Lea dieđusge buorre diehtit mo olbmot dološ áiggis oaffarušše ja maid sii oaffarušše ja nu ain. Muhto oahpahus ferte vuosttažettiin leat otná áiggi perspektiivvas, olbmot galget dál birget. Mii galgat duostat čájehit min dálá kultuvrra, mo dat duođaid lea. ¶
Eai oahpa dušše boazodoalu birra boazodoalloskuvllas, muhto viidát árbevirolaš luonddugeavaheami. Dás leat oahppit Ánte Johan Oskal ja Risten Marie Buljo juoŋasteame. ¶
(Govva: Klemet I. Hætta) . ¶
Ieš lean hirpmat duhtavaš go lean beassan bargat boazodoalloskuvllas. Muhto in leat duhtavaš ovdánemiin mii lea leamaš skuvllas. Ferte dadjat ahte boazodoalloskuvla lea láivon dan maŋŋil go šattai joatkkaskuvlla vuollái ¶
Ođastusat ja oahppoplánat, maid guovddáš eiseválddit lean bággen min ala, leat bilidan ollu boazodoallooahpus. Ii leat šat boazodoallu vuođđokursa, muhto luonddudoallofága oahppoplána. Mii eat leat beassan váikkuhit oahppoplánii, muhto lea lohpi heivehit, omd. mis lea boazodoallu, Ávágis lea guolástus ja guollebiebman. ¶
Boazodoalloskuvlla oahppit ja oahpaheaddjit 1996/97 Duogabealde g.b.: Nils Anta Samuel Magga, Isak Ante Kemi, Anne Nesbakken, Inge Andersen, Ante A. Sara, Isak Nils A. Eira, Thorbjørn Larsen, Marit Rávdna Buljo. Ovdabealde: Johan Mathis Buljo, Mats Steinfjell, Rávdna Triumf, Ánte Mihkkal Gaup, Nancy Porsanger. ¶
(Govva: Bente Hætta) ¶
Lei okta ášši mii lei buorre Ođastus 94:in: Beasaimet čađahit praktihkalaš / njálmmálaš eksámena. Dalle duođaid besset oahppit čájehit maid máhttet, ja leat leamaš hirbmat buorit árvosánit. Dat čájeha ahte praktihkalaš njálmmálaš kultuvra eallá sámiid gaskkas. Čálalaš kultuvra dat lea stuoraservodaga kultuvra. Danin ii leat doarvái ahte sámi oahppit besset čállit eksámena sámegillii, dat lea ain stuoraservodaga eavttuid mielde. Mu mielas sámi skuvllat galget lágidit geahččalemiid ja eksámeniid praktihkalaččat / njálmmálaččat. ¶
Erenoamážit lea praksisoahpahus mannan maŋosguvlui. Ovdal mis lei fásta siida maid dovddaimet, ja dat mis ii leat šat. Mis lei bistevaš praksisoahpaheaddji. Dál luohkká manná iešguđetge báikái. Skuvla almmuha fáttáid maid galgá oahpahit ja oastá hálbbimus fálaldagaid. Muhto hálbbimus ii leat álo buorimus. Ja boahtte jagi lea ođđa eallu ja ođđa olbmot. Mu mielas berre leat eambbo go jagi seamma siiddas, nu ahte skuvla beassá oahpásmuvvat singuin ovdal go leat eará olbmot fas. Dat lea muhtinlágán privatiseren oahpus. Dat ii leat buorre. Lea vejolaš ahte skuvla sáhttá seastit veahá ruđa, muhto lea eambbo hálddašanbargu midjiide ja unnán oahppan ohppiide. Dat rievdadus bođii hálddahusas, boazodoalloossodagas mii eat goassige leat sávvan dan. Hálddahusa ágga lei ahte oahppit fertejit viiddidit iežaset máhtu ja oahpásmuvvat máŋggain jođihanmálliin ja ealuin, ii ge dušše ovttain. Mun in leat ovtta oaivvilis dainna, ja ođđa ortnet ii leat goassege vuđolaččat árvvoštallojuvvon. ¶
Máŋga jagi mii leat geahččalan oažžut sierra meahcceguovllu, gos mii sáhttit meahcástallat. Jurdda lea ahte mis galgá leat šiehtadus ovttain ealuin mii beassá guođuhit dan guovllus. Muhto dat ii leat leamaš vejolaš čađahit. Johttisámisearvi dat manai vuostá. Ja skuvlla hálddahus lea leamaš nuo ja ná, ja dasa dat nogai. Muhto dál dat lea fas áigeguovdil, go eanandoalloministár lea lohpidan ruđa boazodoalu gelbbolašvuođaguovddážii. Ja dat oainnat ii sáhte doaibmat almma dakkár meahcceguovllu haga, gos sáhttet bargat iešguđet barggu boazodoalu ja meahcásteami ektui. ¶
Lea ovdal leamaš hui váttis movttidahttit boazodoallonuoraid vázzit viidáset oahpu. Danin lea boazodoalloskuvla hui dehálaš, go nuorat besset gazzat oahpu mii lea čadnon iežaset duogážii. Vaikko diehtit ahte ii leat sadji buohkaide boazodoalus. Mii oaidnit ahte vaikko boazodoalu ovdánanvejolašvuođat gáržo, de ohcan lassána. Dán jagi (skuvlajagi 2003/04) leat leamaš hirbmat ollu ohccit, nu ollu ahte skuvla fertii vuosttaš háve álggahit guokte vuođđokurssa, dat leat vuosttaš paralleallaluohkát olles min skuvlla historjjás. Jáhkán ahte váldosivvan dasa lea oahpahalliortnet mii dál lea boahtán – vejolašvuohta oažžut fágareivve boazodoalus. Measta buot oahppit bohtet boazodoallobearrašiin, muhto dušše unna oasážis sis lea doaivu oažžut sierra doalu. Dál leat ohcan eambbo nieiddat go ovdal, measta bealli. Dat lei hui somá. Vuosttaš jagi go oahpahin boazodoalloskuvllas lei dušše okta nieida doppe. ¶
Dalle go mun álgen boazodoalloskuvlii, ii lean makkárge oktavuohta eará riikkaiguin. Humaimet ahte galggašii leat, muhto adjánii guhká iige mihkkege dáhpáhuvvan. De 4–5 jagi dás ovdal leimme guokte oahpaheaddji geat ozaime ja oaččuime ovdánahttinruđa ovddidit ovttasbarggu eará riikkaid sámi joatkkaskuvllaiguin. Álggos válddiimet oktavuođa Sámi oahpahusguovddážiin Anáris (SOG). Min vuođđokursa beasai mannat dohko vahkkui ja oahppat njuovvat. Doppe sis leat ollu buoret vejolašvuođat njuovvat bohccuid go dáppe, go mis eai leat dakkár rusttegat. Nu lea leamaš dál 4 jagi, ja dat lea doaibman bures. Ja diibmá viiddideimmet nu ahte maiddai ohppet biergočuohppama doppe. ¶
Njuovvanoahpahus Sámi Oahpahusguovddážis Anáris. Dás oahppá Jon Inge Eira heakkahuhttit bohcco njuovvanpistolain. (Govva: Klemet I. Hætta) ¶
(Govva: Klemet I. Hætta) ¶
Go dát jearahallan dahkkui, eai lean vuos boazodoalloskuvlla oahppit fitnan Ruoššas, muhto dan dahke jagi maŋŋá. Dás leat oahppit ja oahpaheaddjit Lujávrris 2005/06. Gurut bealde: Ole Johnny Eriksen, Kristian Solbakken, Nils Ailu Kemi, Per Inge Andersen, Klemet I. Hætta, Per Inge Johansen, Ante Mihkkal Gaup. ¶
(Govva: SJSBS) ¶
SOG lea logenáre jagi ovttasbargan skuvllain Ruošša bealde, Lujávrris. Ruoššabealde oahppit leat maiddái oahppan njuovvat Anáris. Diibmá lei min luohkká vuosttaš háve Lujávrris. Leimmet doppe dalle go Čum-nammasaš sámi kulturviessu viháhuvvui. Dán jagi mii áigut dohko fas, ja dál mii vuolgit dalle go doppe leat dálvemárkanat. ¶
Juohke jagi boahtá Anáris okta luohkká Guovdageidnui. Dat ii leat luonddudoalloluohkká, muhto suorgi «sámegiella ja kultuvra». Sidjiide lea dehálaš leat dáppe gos sámegiella lea váldogiellan ja seammás unnán olbmot máhttet suomagiela. Ruoššas eai leat vel oahppit leamaš dáppe, dušše skuvlahálddahus. ¶
Mii leat dál bargame dainna ahte Sámij åhpadusguovddásj Johkamohkis maid galgá searvat ovttasbargui. Min niehku lea ráhkadit oktasaš oahppoplána ja ahte oahpahus galgá leat sámegillii. Muhto duohtavuohta lea ahte dál leat riikkagielat vuoittubealde, buot njeallji riikkas. Sii geat jođihit njuovvanoahpu Anáris eai huma go suomagiela, ja go mii leat doppe, de sii fertejit láigohit sámegielat oahpaheaddji. ¶
Dán jagi mis lea okta oahppi luonddodoalu vuođđokurssas, gii boahtá Suoma bealde. Son lea váikkuhan nu ahte su luohkás dál visot oahpahuvvo sámegillii. Nie dákkár ovttasbargu rájiid badjel sáhttá maiddái nannet sámegiela geavaheami skuvllas. ¶
Máŋga boazosápmelačča lohket ahte ii sáhte oahppat boazodoalu skuvllas. Mun ipmirdan bures dan jurddašanvuogi. Dat maid mii bargat skuvllas ii leat albma boazodoallu, ii leat duohta máilbmi, muhto muhtin lágán fiktiiva boazodoallu. Mii oahpahit dieđusge teoriija, muhto praktihkalaš boazodoalu ferte oahppat praktihkalaš barggu čađa, ealu luhtte ja meahcis. ¶
Boazodoalloskuvla ii galgga dušše oahpahit boazodoalu birra nugo dál lea, muhto maiddái hábmet guottuid. Danin mii skuvllas fertet geahččalit vuosttaldit unohas ovdánahttima ealáhusas. Mii fertet rahčat doalahit čehppodaga; dovdat bealljemearkkaid ja fágasániid guolggain, čoarvvis ja eatnamiin. Dehálaš sivvan dasa ahte čehppodat lea jávkame, lea mohtorfievrruid geavaheapmi. Nuorat eai šat fuomáš gos sii leat, áicilvuohta lea jávkame. Lea áicilvuođa luonddu ja bohcco ektui maid mun háliidan oahpahit. Muhto dát han ii namuhuvvo oahppoplánas. ¶
Dađe bahábut oainnán ahte bohcco árvu lea gahččan. Bohcco iežas dárbu ii leat šat guovddážis. Dat lea muhtinlágán daruiduhttin boazodoalus. Jus dál bealljemearkkat maiddái loahpahuvvojit, ja dan sadjái bohtet dušše nummarat, de oažžu bidjat rukses sázu boazodoallokultuvrra badjel. Dalle boazodoallu ii šat leat dat dehálaš sámi kulturguoddi mii lea leamaš. ¶
Dál balan ođđa skuvlaođastusas. Lea manname dan guvlui ahte sámi fágat leat jávkame. Dál leat mu mielas boazodoallooahpu eavttut nu heitogat joatkkaskuvllas ahte ferte jearrat galgat go mii cegget sierra boazodoalloskuvlla fas? ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Dán reivve gávnnaimet Sámi joatkkaskuvlla ja boazodoalloskuvlla arkiivvas, Romssa stáhtaarkiivvas. Reive lei dušše dárogillii ja mii leat jorgalan dan sámegillii. Skuvla ii sáhte leat váldán ohppiid gáibádusa vuhtii, go dan maŋŋá ádjánii olles 6 1/2 jagi ovdal go buot suorggit ožžo sámegiela fágan. ¶
Guovdageaidnu 31/1-83 ¶
Ohppiidráđđi Sámi joatkkaskuvla 9520 Guovdageaidnu ¶
Skuvlalávdegoddi Sámi joatkkaskuvla 9520 Guovdageaidnu ¶
Dál lea duoji vuođđokurssas sámegieloahpahus skuvllas. Dasa lassin lea Stáhta boazodoalloskuvllas ja 1-jagáš boazodoalu/eanandoalu/meahcceoahpu vuođđokurssas sámegiella. Dállodoalus ja gođđinluohkás lea sámegiella válljenfágan 2 diimmu vahkus. Muđui ii ovttage eará luohkás leat sámegiella, dušše dárogiella. Dát lea beare unnán ja ohppiidráđđi čujuha dalle skuvlla ulbmilii: Bisuhit sámi giela ja kultuvrra. Nu go dál lea, dát ii čuvvojuvvo. Ohppiidráđđi oaivvila ahte buot luohkát berrejit oažžut sámegieloahpahusa.. ¶
Dát mearkaša: – Buohkat fertejit oažžut vejolašvuođa oahppat lohkat ja čállit eatnigielaset. – Buot oahppit berrejit oažžut sámegiel oahpahusfálaldaga, erenoamážit danin go dát lea sámi joatkkaskuvla. – Sámegiella ferte leat dássálagaid dárugieloahpahusain ja buot skuvlla suorggit berrejit oažžut sámegiela lassefágan. ¶
(Vuolláičálus lohkameahttun kopiijas) ¶
Eará artihkkalat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 2 . Davvi Girji 2007. ¶
Svein Lund , Guovdageaidnu 2005. (Govva: Svein Lund) ¶
Svein Lund lea Sámi skuvlahistorjjá váldodoaimmaheaddji. ¶
Son lea riegádan 1951:s, bajásšaddan Skienis ja lea orron Davvi-Norggas 1973' rájes. Son lea vázzán Trondarnes álbmotallaskuvlla ja oahppan mekánalaš fágaid Guovdageainnus ja Hámmárfeasttas. Maŋŋil go lei bargan logi jagi mekanihkarin guolleindustriijas váccii teknihkalaš fágaskuvlla ja lei mekánalaš fágaid oahpaheaddjin Guovdageainnus 1988–98. Sus lea lasseoahppu pedagogihkas, dárogielas ja sámegielas. ¶
Maŋimus jagiid son lea bargan skuvladutkamiin, sadjásaš oahpaheaddjin ja čállán girjjiid ja artihkaliid. Son lea ee. almmuhan girjji Sámi skuvla vai ? ¶
Áiggiid čađa leat mii máŋggat čuođit, soaitit duháhat lullidážat geat leat leamašan skuvllain main leat sámi oahppit. Ieš lean beassan deaivvadit iešguđetgelágán sámi oahpahusain sihke oahppin, studeantan, oahpaheaddjin, luohttámušolmmožin ja čállin. Dá leat moadde bihtáža das maid lean vásihan. ¶
Ii mihkkege čujuhan dasa ahte mun galgen fárret Sápmái, dalle go šadden bajás Telemárkkus 1950- ja 60-logus. Nugo eanaš dážat dan áiggi, mun dihten hui unnán dan vearredagu birra mii dalle dáhpáhuvai skuvllain sámi álbmoga vuostá. Skuvllas eat oahppan bálljo maidege sámiid birra. Vuosttaš deaivvadeamáža sámi birrasiin ožžon eahpenjuolga ja áhčán bokte. Áhčči lei dalle mánáidskuvlaoahpaheaddjin ja sus lei bargoguoibmi gii lei bargan oahpaheaddjin Buolbmágis. Nie bessen gullat veahá ipmášiid Sámi birra ja mo skuvladili lei doppe. ((40 jagi maŋŋil gávdnen fas dan oahpaheaddji ja bivden su muitalit Buolbmagis, geahča Ivar Skotte muitalusa girjjis Sámi skuvlahistorjá 1 .)) ¶
Margarethe Wiig sámi-dáru Áppes. ¶
In oahppan ollu skuvllas sámiid birra, muhto ohppen goit dan mađe ahte sáhtten sárgut dán sárgosa. ¶
Jáhkán ahte ledjen 8–9-jahkásaš go áhčči bođii skuvllas Margarethe Wiiga sámi–dáru ABC:in. Muittán ain mo geasuhedje ivdnas govat Finnmárkku duoddara eallimis ja giella, mas ledje ártegis bustávat nugo č, š ja ŧ. Dát girji ferte leat gilván áibbašeami oahpásmuvvat dáinna álbmogiin ja gielain. ¶
1973:s válden lávkka sealgái, háikejin davás ja gárten Trondarnes (Runášši) álbmotallaskuvlii Harstadai. Skuvla lei báinnahallan dárovuhtii, ođđadárogillii ja håløygahoavddaid árbevirrui. Hans Eidnes, gii lei okta skuvlla vuođđudeddjiin, ja min dalá rektora áhčči, čilgii 1914:s manne skuvla galggai leat juste dás: «Ja dasto vel dat historjjálaš árbevierru mii lea čadnon dán báikái! Iigo livčče heivvolaš ahte vuosttaš buigadárolaš ja našunálamus nuoraidskuvla maid fylka oažžu, huksejuvvošii boares Runáššái ja dan láhkái lea vuođđuduvvon nana historjámuitui.» (Mu deattuseapmi. SL) ((Hans Eidnes, Einar Niemi artihkalis Region, fortidsforestillinger, etnisitet. I: Berg/Niemi (red): Fortidsforestillinger. UIT 2004)) Skuvlla oahpaheddjiid gaskkas eatnasiin ledje ruohttasat Lulli-Romssas dahje Ofuohtas, ja danin berrešedje dovdat sámiid doppe. Muhto áidna oahpaheaddji gean muittán ahte namuhii sámi áššiid, lei oarjenorggarivgu, gii muitalii midjiide dološ sámi oskku birra. Son muitalii maiddái ahte jagi ovdal son lei dárbbašan veahki jorgalit muhtin sámegiel sániid. Dalle jearai luohkás lei go oktage gii máhtii sámegiela. Šattai áibbas jaskat. Skuvladiimmu maŋŋil guokte oahppi bođiiga su lusa ja logaiga ahte dáppe ii lean vierru jearrat jitnosit máhttet go olbmot sámegiela. – Ja maid moai galggašeimme jorgalit dutnje? ¶
Dát lei mu vuosttáš deaivvadeapmi dainna ahte sámegielmáhttu ii lean dakkar mas galggai leat čeavlái, muhto baicce čiegadit. Otná beaivvi in dieđe gallásis mu skuvlavieljain ja skuvlaoappáin lei sámi duogáš. Jáhkán ahte ledje eambbogat go dat okta oahppi gean ipmirdin ahte fertii leat sápmelaš, vaikko ii son ge lohkan dan jitnosit. ¶
Vuosttaš jagi maŋŋá háliidin joatkit davvin, ja mun dárbbašin fidnooahpu. Finnmárkku fidnoskuvllaid gihppagis gávnnahin ahte Guovdageainnus lei fidno- ja duodjeskuvla. Dat lei velá sámi skuvla, lohken. Na dalle bessen ovttastahttit guokte sávaldaga. Hirpmahuvven go bessen sisa. Dál galgen viimmat beassat oahppat giela, maid in báljo lean vel gullan in ge oaidnánge mánnávuođa sámi áppesgirjji rájes. Háhken unna sámegiel sátnelisttoža, ja Sámegiel skuv'lasádnelis'to lávkkas mátkkoštin miehtá Davvi-Norgga ja geahččalin ráhkkanit dasa mainna dál šadden deaivvadit. ¶
Guovdageainnus deiven áibbas eará oainnu sámi áššiide go dan maid ledjen vásihan Harstadas. Muhto vaikko olbmot dáppe ledje sámit ja háliidedje leat sámit, de lei skuvla mainna oahpásmuvven 1974:s buorremuddui árbevirolaš dáža fidnoskuvla. Min luohkkájođiheaddji ii hupman ii ge ipmirdan sámegiela. Son leai Finnmárkku mearragáttis eret, ja ahte sus lei sámi duogáš in fuomášan ovdal máŋga jagi maŋŋá. Sullii bealli skuvlla ohppiin ledje sámegielagat, muhto dušše moadde oahpaheaddji máhtte sámegiela. Ii oktage oahpaheaddji máhttán čállit sámegiela, nu ahte skuvlla unna binna sámegieloahpahussii fertejedje viežžat oahpaheaddji vuođđoskuvllas. Sámegiella lei geatnegahtton fágan dušše fal goarrun- ja gođđinsuorggis, ii ge lean go okta diibmu vahkkui. Mii geat vácciimet eará surggiid beasaimet eaktodahtolaččat čuovvut dan, álgokurssas leimme dušše guovttis. Lei vejolaš oažžut eksámena Sámi fidno- ja duodjeskuvllas, vaikko ii máhttán sáni ge sámegiela, go buot oahpahus ja buot oahppogirjjit ledje dárogillii. ¶
Lávvordateahkediid lei dávjá ohppiideahket, ja dalle lávejedje nieiddat čiŋadit gávttiin. Frå venstre / gurut bealde: Anne Sørli, Aud Abrahamsen, Reidun Eriksen, Randi Eriksen (Marainen), Ruth Sandtrøen. ¶
(Govva: Svein Lund) ¶
Suorgi mas lei buot unnimus sámi sisdoallu, lei dat suorgi maid mun vázzen; mašiidna ja mekanihkár. Dás lei guovddážis mearriduvvon bargoráidu, ii oktage min hárjehusain gullan ii sámi ii ge báikkálaš kultuvrii dahje árbevirrui. Jagi loahpas sáhtiimet ráhkadit diŋggaid iežamet sávaldagaid mielde, muhto in muitte ahte dalle ge ráhkadeimmet makkárge sámi buktagiid. Barggahat lei maiddái nu unni ahte eat sáhttán váldit stuora áđaid sisa ja divvut. Lei jáhkkemeahttun gárži mašiinnaid gaskkas. Easká 30 jagi maŋŋil bessen lohkat maid rektor oaivvildii min diliid birra 1974/75 jahkedieđáhusas: «Mašiidna ja mekanihkarossodaga oahpahuslanjat eai leat dohkalaččat» . Dattetge manne vel 7 jagi ovdal go dat buoriduvvui. ¶
Snihkkársuorggis duddjojedje eanaš dábálaš viessogálvvuid, muhto dáhpáhuvai maiddái ahte oahppit duddjojedje guvssiid ja eará sámemállet áđaid. ¶
Suorgi mas lei eanemus sámi sisdoallu lei eahpitkeahttá «goarrun ja gođđin» . Doppe gorro sámegahpiriid, gávttiid ja nuvttohiid, gođđe liinniid ja čulde vuoddagiid. Oahpaheaddji duođaid ražai vai oahppit galge oažžut sámi oahpu. Sus lei alddis gákti badjelis ja son geavahii sámegiela oahpahusas. Lea eanaš su gudni ahte sámi duodjeoahppu fas álggahuvvui skuvllas maŋŋil go 1960-logus buorremuddui lei biddjon eret go plána mielde galggai leat dábálaš dáža . ¶
Maŋimus suorgi lei dállodoallu. Sis lei sámegielat oahpaheaddji, muhto in dieđe nu ollu dan birra maid sii barge, go fidnoskuvllas ii lean iežas gievkkan ja sis lei praktihkalaš oahppu nuoraidskuvllas. ¶
Dan jagi go mun ledjen oahppin lei erenoamáš ollu ohppiiddoaibma. Ee. lágiideimmet ohppiideahkediid lávvordateahkediid, masa maiddái muhtin oahpaheaddjit serve. Muhtin ohppiideahkedis ráhkadeimmet neavttalmasa mas daddjui ahte áidna mii lei sámi dan skuvllas lei namma – mii lei dárogillii. Sihke sámi ja dáža oahppit reagerejedje dan vuostá ahte lei nu unnán sámi sisdoallu ja sámegiella skuvllas. ¶
Oahppit ledje kollektiivvalaččat mielde Fidnoskuvlaohppiid ja oahpahalliid beroštupmesearvvis (Yrkesskoleelevenes og Lærlingenes Interesseorganisasjon – YLI) ja mis lei dasa lassin sierra YLI-joavku skuvllas. Gáibideimmet ee. sámi oahppogirjjiid Finnmárkku guovlolávdegotti bokte ja YLI' riikačoahkkimis 1975:s. ¶
Ohppiidráđđi neaktá oanehis bihtá ohppiideahkedis, 1974/75. Go juo visot mii dáhpáhuvai skuvllas lei dárogillii, eai leat várra soaittáhagas dárogielat oahppit eanemus oidnosis. Viđa ohppiidráđi áirasa gaskkas ii lean ii ovttasge sámegiella eatnigiellan. G.b. Per Aarseth, mašiidna ja mekanihkar, Bente Dolmen Wigelius, goarrun ja gođđin, Bernt Morten Bongo, snihkkár 1, Aase Andersgård, snihkkár 2, Reidun Eriksen, dállodoallu. ¶
(Govva: Svein Lund) ¶
Dan jagi go ledjen oahppin molsašuvai rektor. Ovttagielat dárogielat rektora sadjái bođii sámegielat rektor, ja dat sáhttá leat váikkuhan skuvlla eanet sámi guvlui. Dalle dahkkui maiddái čilgenbargu, nu gohčoduvvon Einejord-lávdegoddi, mii 1975:s ovdanbuvttii čilgehusa Videregående opplæring for samer . In muitte ahte lei makkárge digáštallan dan birra skuvllas, easka máŋga jagi maŋŋil fuomášin ahte muhtin mu mielohppiin lei leamaš mielde dan lávdegottis. ¶
YLI nammasaš ohppiidsearvvis lei ákšuvdnabeaivi go 1975 stáhtabušeahtta almmuhuvvui, ja YLI-joavku lágidii suohtastallaneahkeda ohppiid várás. Doppe ovdanbukte moadde oahppi oanehis bihtáža skuvlla birra, mas earret eará bilkidedje go sámi skuvllas lei buot oahpahus ja diehtojuohkin dárogillii. Gurut bealde: Ann Brit Rauland, Bernt Morten Bongo, Odd Reidar Biti, Lars Dahlman, Nils Harald Boine, Svein Lund. ¶
Jagi maŋŋá mannen Hámmárfestii joatkit skuvlla. Hámmárfeasta ii lean, ii ge leat vel, erenoamáš sámeustitlaš gávpot. Dávjá olbmot geain lei sámi duogáš čiegadedje dan nu bures go vejolaš ja mii eat báljo árvidan ahte min luohkkájođiheaddji fidnoskuvllas lei sápmelaš ja velá sámegielat. ¶
Álttá-riiddus rievdagođii dilli ja velá Hámmárfeasttas bohte sámit oidnosii. Muhtimat álggahedje sámisearvvi, mii fas lágiidii sámegielkurssa. Nie bessen ođasmahttit vajálduvvan sámegielmáhtu ja seammás oahpásmuvvat ođđa čállinvugiin. Go Davvin-girjjit bohte, de lohkagohten daid áŋgirit, muhto gos nu 3. girjjis vuollánin. ¶
1988:s gávdnen aviissas almmuhusa, mas Sámi joatkkaskuvla ozai mekánalaš fágaid oahpaheaddji. Sáddejin ohcama, muhto hirpmahuvven unnimusat seamma ollu go ovddit háve, go skuvla duođaid háliidii mu. Fargga sáhtten fas vázzit sisa dan skuvlaverráha mas vázzen olggos 13 jagi ovdal, muhto dán háve oahpaheaddjin. ¶
Áigodaga 1975–88' skuvla- ja sámepolitihkalaš ovdáneami vuođul, ledjen vuordán ahte dán háve galgen boahtit albma sámi skuvlii. Muhto dalle han ledjen beare optimista. Ledje gal dál boazodoallo- ja duodjesuorggit, muhto muđui lei hui unnán mii earuhii dán skuvlla sisdoalu dábálaš norgalaš joatkkaskuvllas. Sámegiella han lei fága eanaš surggiin, muhto mekánalaš fágain ii lean makkárge sámegieloahpahus. Oahpaheapmi lei eanaš dárogillii ja máŋgga oahpaheaddjis lei seamma heajos sámegielmáhttu go mus. Sullii bealli oahpaheddjiin eai máhttán sámegiela, ja hui unnánat máhtte čállit sámegillii. ¶
Mašiidna ja mekanihkar vuođđokursa skuvlajagi 1988/89. Oahppi Lars Johan Sara ja oahpaheaddji Isak I. Hætta. ¶
(Govva: Svein Lund) ¶
Eanandoallomekanihkkár JK1 1989-90. Gurut bealde: Ivar Utsi (duodjeoahpaheaddji), oahppit: Nils Morten Hætta, Intisar Aziz Shaikh ja Arnt Isak Oskal. ¶
(Govva: Svein Lund) ¶
Mekánalaš fágaid oahpaheapmái mus ledje formálaččat buot gealbbut, earret pedagogihka, maid galgen lohkat áiggi mielde, nugo lei dábáláš Finnmárkkus dan áiggi. ¶
Ohppiide ferten leat leamaš ártegis olmmái. Ii lean nu ártet ahte máhtten unnán sámegiela go bohten, sis han ledje leamaš máŋga dáruiduhttinoahpaheaddji ovdal. Vearrát lei ahte galgen oahpahit mekánalaš fágaid, muhto in diehtán in maidege dan birra mas oahppit vuosttažettiin beroštedje; skruvvet fievrruid ja unna mašiinnažiid, nugo skohtera, mopeda, njealljejuvllat sihkkela ja mohtorsahá. Gal mun bessen geavahit máhtuidan várvemis ja jurssaheamis, go dat han lei pensum, muhto ohppiid mielas das lei ollu unnit árvu go máhtus skohtera, mopeda ja biilla birra. Ja máhtut maid ledjen háhkan guolleindustriija mekanihkarin eai lean dáppe áigeguovdilat. Ledjen dego guolli gáttis. ¶
Livččii áivan gielis cealkit ahte mu vuosttaš áigi oahpaheaddjin menestuvai bures. Muhto jurddašin ahte jus dál dušše beasášin oahppat veahá pedagogihka ja sámegiela, de gal galgá visot mannat ollu buorebut. Nie álki ii lean, muhto golle máŋga jagi ovdal go gávnnahin dan. ¶
Go álgen oahpaheaddjin dovden muhtin sámegiel sániid. Lohken muhtin muddui sámegiel aviissaid viššalis sátnegirjegeavahemiin, muhto in hupmán in ge nagodan čuovvut mielde go oahppit ja earát sámástedje gaskaneaset. Ii šaddan ollu áigi sámegiellohkamii oahpaheaddjibarggu lassin, muhto ollejin gal čuovvut muhtin eahketkurssa ja válden joatkkaskuvlaeksámena sámegielas C-giellan. Mii dan maŋŋil dáhpáhuvai, dan birra čállen oanehis bihtáža 1990:s. Dá lea oassi das: ¶
Lea nu jierpmalaččat lágiiduvvon ahte jus háliida oahppat sámegiela, de in sáhte dahkat dan sámegielat guovllus. Boahtte bisánansadji: Máilmmi davimus universitehtta. Álggus mii mannat doppe moadde mánu ja lohkat garrasit akkusatiivva ja lokatiivva ja potensiála ja lohkat iežamet válljema mielde dárogillii dahje ruoŧagillii dahje suomagillii dahje eŋgelasgillii dološ sámekultuvrra birra, ja seammás mii dárostit gaskaneamet ja oahpaheddjiiguin ja visot manná hui bures. ¶
De han boahtá. Beaivi go lea albma duohta dilli ja buot oahpahus lea dan gillii maid mii nu garrasit leat geahččalan oahppat. Ođđa studeanttain luohkás lea dát giella eatnigiellan, ja sii digaštallet váttisvuođaid haga oahpaheddjiin. Das mii čohkkát. Máŧohis čuorbin ja jallan. (Ahte muhtumat lohket ahte mii leat čeahpit, dan eat gille gullat ge. Mii han diehtit buoremusat ieža man čuorbbit mii leat.) Na gal mii sáhttit čállit báhpárii dan maid oahpaheaddji lea čállán távvalii. De mii sáhttit iskat sátnegirjjis ruovttus maid dat mearkkaša. Šattan «luohká šiegamus bárdnin» . Geahččalan moddjestit go earát skeiket mas nu, mii mahkás lea somá, muhto mas mun gáhččen eret beallemuttus. Manan kantiidnii ovttas earáiguin, orun báicce jaska doppe maid, dássái go boahtá muhtin gii rievdada ságastallama dárogillii. Gosa bat son lea jávkan, gii álo lei opposišuvnnas ja álo celkkii oaivilis? ((Olles čállosa (dárogillii) sáhttá lohkat interneahtas dás )) ¶
Logadettiin sámegiela muhtumat mis studeanttain celkkiimet studeantaaviissas ahte dát fálaldat ii lean dohkalaš. Vuođđofága lei lágiiduvvon eatnigielfágan, eai ge gávdnon makkárge sierranas doaimmat midjiide geain lei sámegiella amasgiellan dahje nubbin giellan. Ii universitehtta eai ge oahpaheaddjit váldán makkárge ovddasvástádusa dasa ahte mii oahpaimet praktihkalaš sámegiela. Dasa gal fertiimet ieža geahččalit gávdnat saji, buot logaldallamiid ja pensumiid gaskii. ¶
Sámegieloahpu sisdoallu lei miellagiddevaš sidjiide geain lei čiekŋalis beroštupmi girjjálašvuhtii, grammatihkkii ja historjái, soaitá ávkkálaš sidjiide geat galge oahpahit oppalašfágasuorggis. Muhto fágadidaktihkka ii lean, ii ge lean makkárge veahkki oažžumis mu dárbui; mekánalaš fágaid fágaterminologiija. ¶
Leimmet gávccis geain lei eará eatnigiella go sámegiella geat álggiimet vuođđofága lohkat. Go olliimet eksámenii leimmet ain njealjis. Guoktásis lei suomagiella eatnigiellan, soai cevzziiga. Moai, geain lei dárogiella eatnigiellan, ean ceavzán. Sensora mearrádus lei eahpitkeahttá riekta, ain juo mu hárrái. ¶
Logadettiin sámegiela fertejin maiddái lohkagoahtit pedagogihka. Pedagogihkka-kurssas ii lean mihkkege kultuvrra ii ge giela birra, ja ain dovden ahte váilu ollu ovdal go nagodivččen addit buorre sámi oahpahusa iežan fágain. Muhto gos nu han fertii leat vejolaš háhkat veahki? Go Sámi allaskuvla almmuhii máŋggakultuvrrat pedagogihka, de dieđihin iežan dakkaviđe. Doppe ohppen ollu; sosialantropologiija, Afrihka ja New Guinea birra, sisafárrejeddjiid birra ja maid sáhttá bargat mánáidgárddis ja vuođđoskuvllas. Oppalaš oahpahussan eahpitkeahttá buorre. Muhto na ba mu oahpaheaddjibargu - fidnofágat sámi joatkkaskuvllas? ¶
Jagi maŋŋil fálai Sámi allaskuvla guovttegielatvuođapedagogihka. Das soaitá leat dan maid dárbbašan? Ii fal. Dievva jurdagat mo čađahit guovttegielat oahpahusa movttiidahtton ohppiide geat beroštit gielas. Ohcalin fidnofágaid guokte jagi – bohtosiid haga. ¶
Maŋŋil ohcen fidnopedagogihka váldofága. Doppe han fertejin beassat ovttastahttit fidnofága guovttegielalaš ja máŋggakultuvrralaš dimenšuvnnain? Muhto Akershusa allaskuvllas ii oidnon makkárge kultuvrralaš ii ge gielalaš dimenšuvdna. Nuppi bealis ožžo ságastallamat fidnopedagogihka birra mu viimmat ipmirdit stuora meattáhusa maid ledjen dahkan dalle go jáhkken ahte oahppat sámegiela lei doarvái čoavdit mu pedagogalaš čuolmmaid. Jáhkkimis livččii mannan buorebut jus livččen oastán boares skohtera ja oahppan divvut dan, eará sániiguin livččii leamaš buoret deaivvadit ohppiiguin doppe gos sii ledje. Gielain dahje giela haga. Muhto ruovttoluotta skuvlii 80-logu loahpas. ¶
Skuvla maid ledjen vázzán 1974/75, lei buiga fidnoskuvla. Ovdal go bohten ruovttoluotta 1988:s lei boazodoallosuorgi boahtán ja ledje álggahuvvon vuođđokurssat sihke oppalaš fágain ja gávpe- ja kántorfágain. Skuvla lei rievdame. Ođđa hálddahus, mas lei oppalašfágalaš duogaš, bijai áigumuššan čađahit rievdadeami. Sihke oppalašfága ja gávpe- ja kántorfágat huksejuvvojedje 3-jagaš fálaldahkan, muhto fidnofágat vuoittahalle; sihke snihkkár- ja ceahkkuoahpahus heaittihuvvui. ¶
Seammás lei seamma hálddahusas ulbmilin sámáiduhttit skuvlla. Šattai vuosteháhku goappašiid ulbmiliid vuostá. Eat lean nu máŋga oahpaheaddji geat háliideimmet nannet sihke sámegiela, sámi sisdoalu ja fidnofágalaš oahpahusa. Go skuvlajođiheaddjit, riekta vai ii, ipmirduvvojedje fidnofágaid vuostálastin, de dát ii nannen barggu sámegiela ja kultuvrra ovddas fidnofágain. Šattai erenoamáš bastilis dilli go hálddahus háliidii váldit beali mekánalaš ossodaga barggahatlanjain ja hukset teorilanjaid. ¶
Ieš bessen ollásit vásihit goappašiid vuostálasvuođaid, dalle go ledjen oahpaheddjiid luohttámušolmmoš álggos Fágaoahpaheaddjisearvvis ja maŋŋil Oahpaheaddjilihtus. Persuvnnalaččat mus lea máŋgga láhkái leamaš okta juolgi goabbatge joavkkus. Fidnofágaoahpaheddjiid gaskkas ledjen eanemus akademalaš, ja mus lei gaskkohagaid eanet teoriija- go praktihkalaš oahpaheapmi. Seammás ledjen dan birrasis moatti dáža gaskkas geat dađistaga sihke hupme ja čálle sámegiela. Dát kombinašuvnnat galge fievrridit mu nu ollu riidduid sisa, ahte dat eai čága dán muitalussii. ¶
01.01.1989' rájes oaččui skuvla stáhtusa geahččaladdanskuvlan golmma jahkái. Duogáš lei Sámi joatkkaskuvlla oktiibidjan Stáhta boazodoalloskuvllain. Dan oktavuođas Stuoradiggi bijai ulbmila «oaččuhit oahpahusfálaldagaid mat leat buorebut heivehuvvon sámi kultuvrra, árbevieru ja ealáhusaid hárrái.» ¶
Skuvla oaččui oalle buorre ruhtalána ovdánahttinbargui, virgáibiddjojuvvui geahččaladdanjođiheaddji ja nammaduvvui stivrenjoavku, mas buot skuvlla ossodagat ledje mielde. Šattai hui movttidahtti biras. Erenoamážit áiggun rápmot geahččaladdanjođiheaddji ja 1. dárkkisteaddji geain ledje čielga višuvnnat dasa maid háliideigga skuvllain ja leigga maiddái čeahpit bidjat ovdánahttinbarggu johtui.. ¶
Ovdánahttinbarggus lei ulbmil buoridit ohppiid oahppanbirrasa ja loaktima skuvllas. Okta doaimmain lei rabas eahketskuvla, nubbi sosiáloahpaheaddji, ortnet mii dađe bahábut ii bistán go jagi. Viidáseappot ovdánahttojuvvojedje 3-jagáš fálaldagat, maidda maiddái geahččaledje addit sámi sisdoalu. ¶
Skuvllas ii lean buot buoremus vuođđu bargat skuvlaovdánahttimiin. Oahpaheddjiid eanetlogus ii lean pedagogalaš vuođđooahppu ge (!), ii báljo ovttasge lean pedagogalaš joatkkaoahppu. Máŋgasiin ii lean olles fágaoahppu ge. Earret sámegieloahpaheddjiid ledje unnán oahpaheaddjit geat máhtte čállit sámegiela. Dán dilis biddjojuvvui johtui oahppolokten, mii mealgat loktii sihke formálalaš oahpaheaddjigealbbu ja máhttodási ja ipmárdusa gielalaš ja pedagogalaš áššiid birra sámi oahpahusa ektui. ¶
Mis ledje čađat kurssat oahpaheddjiid várás iešguđetge fáttás; skuvlaárvvoštallamis, báikkálaččat heivehuvvon oahpahusas, guovttegielatvuođas ja sámi historjjás. Ledje maiddái kurssat mat adde formálalaš gealbbu; fidnopedagogalaš ovdánahttinbargu (1989–91) ja bagadallanpedagogihkka (1992–93). Lágiiduvvojedje sámegielkurssat oahpaheddjiide, sihke dárogielagiidda iešguđetge dásis ja čállinkurssa sámegielagiidda. Sámegielgeavaheapmi lassánii, vuosttažettiin hálddahusas. ¶
Ovdánahttinbarggu ulbmiliid gaskkas lei ráhkadit oahpponeavvuid. Dáinna ii ollen nu guhkás ovdánahttináigodagas, muhto muhtin prošeavttat biddjojuvvojedje johtui ja oassi lea gárvvistuvvon maŋŋil. Álggahuvvui bargu mekánalaš fágaid terminologiijain. Dasa lassin ovdánahttojuvvojedje oahpahusdoaimmat ja ovttasbargu mii lei ohppiide buorrin, vaikko eai šaddan gárvves prentejuvvon oahpponeavvut. ¶
Deháleamos boađus soaitá leamaš ahte ovdánahttináigodat rievdadii oahpaheddjiid jurddašanvuogi ja oainnuid. Ipmirdeimmet ahte sáhtiimet organiseret skuvlla earáláhkái, ahte ieža sáhtiimet ráhkadit velá oahpponeavvuid. Ovddideimmet eanet kritihkalaš ja seammás konstruktiivvalaš oainnu. ¶
Praktihkalaš-pedagogalaš oahpus čállen prošeaktabarggu dan birra mo sáhttá geavahit sámegiela oahpahusgiellan mekánalaš fágain. Celken ahte ovdal go sáhttá čállit dahje jorgalit oahppogirjjiid, de ferte ovdánahttit fágagiela. Muhtin berre dahkat juoidá dáinna, čállen. Muhtin gii dovdá mekánalaš fágaid bures, geas lea sámegiella eatnigiellan ja geas lea buorre máhttu riektačállimis ja sátneráhkadeamis. Muhto go eat gávdnan ovttage geas ledje buot dát gealbbut, fertiimet ovttastahttit olbmuid iešguđetge gealbbuin. Nu dáhpáhuvai ahte ráhkaduvvui mekánalaš fágaid sátnelistu, vaikko ii ovttasge lean gelbbolašvuohta dahkat dan. Ieš ráhkadin listtu dárogillii ja ohcen sátnegirjjiin mii dat lei eŋgelasgillii, ruoŧagillii ja suomagillii. Eará mekanihkaroahpaheaddji vehkiin čállen definišuvnnaid dárogillii. De geahččalin ovttas sámegieloahpaheddjiin gávnnahit manin sáhttá gohčodit daid sámegillii. Munno evttohusat sáddejuvvojedje referánsajovkui, mas ledje sihke sámi mekanihkkarat ja giellaolbmot. Muhto ii ovttasge mis lean vásáhusat terminologiijabarggus. Danin ozaimet stipeandda ja manaimet Islándii guorahallat mo doppe ráhkadit fágatearpmaid. 8 jagi maŋŋil go čállen prošeaktabarggu dán birra, de lei Mekanihkkársánit -girji gárvis, 1200 tearpmain maid Sámi giellaráđđi lei dohkehan. ¶
Jus geahčan maŋosguvlui dan logijahkái maid bargen Sámi joatkkaskuvllas ja boazodoalloskuvllas, áiggun juohkit skuvlaovdáneami guovtti oassái. Vuosttáš bealis ledje digáštallamat ja ealljárvuohta, ja sámi oahpahus manai ovddosguvlui. Nuppi bealis lei eambbo váivi ja vuolláneapmi. Juo 1993/94 oahpaheaddjiiskkadeamis muitaluvvui ahte «Ii mana ovddosguvlui skuvlla strategalaš plána váldoulbmiliid ollášuhttimiin» .1 1994/95 jahkedieđáhus muitala ahte ovdánahttinbargu dalle ii doaibman. Ledje sihke olgguldas ja siskkáldas sivat dan maŋosmannamii. Go ovdánahttináigodat lei mannan, guorranedje ruhtadangáldut ja šattai losibun sidjiide geat geahččaledje dahkat juoidá erenoamážit. Sierra ovdánahttinjođiheaddji haga ii nagodan hálddahus vuolggahit ođđa doaimmaid ii ge čuovvolit daid mat ledje jođus. ((SVSRS Årsmelding 1993/94, s.6 )) ¶
Muhto stuorimus maŋosmannan bođii Ođastus 94:in. Guovddáš eiseválddiin lei muhtin áiggi oalle buorre ipmárdus ahte sámi skuvla lei ja fertii leat erenoamáš eará skuvllaid ektui. Muhto dál bođii Ođastus 94 áibbas eará guottuin. Dál galggai visot šaddat ovttaláganin. Ođđa suorgejuohkin, ođđa fága- ja diibmojuohkin ja ođđa oahppoplánat bággejuvvojedje skuvlla ala ja váikkuhii dasa ahte stuora oassi das mii lei ovdánahtton ovdánahttináigodagas fertii heaittihuvvot fas. Boazodoallu ja duodji eai sáhttán šat leat suorgefágan oppalašfágalaš suorggis, boazodoalu ja duoji 3-jagáš oahpu oahppoplánat fertejedje hilgojuvvot. Skuvlla duodjeoahppu unniduvvui golmma jagis ovtta jahkái. Sámi joatkkaskuvlla ovdánahttin biddjui dastánaga máŋga jagi maŋosguvlui. Sidjiide geat serve oahppoplánabargui lei dát erenoamáš vuollánahtti vásáhus, go dovde ahte departemeanta badjelgeahčai sin. ¶
Skuvlahálddahus ja oahpaheaddjit geahččaledje váikkuhit departementii, muhto ii ábuhan. Dan maŋŋil ii lean go vuostehágolaččat heivehit ođđa dillái ja heaittihit sámi fálaldagaid. Skuvla manai buorremuddui ruovttoluotta dasa ahte attii dábálaš dáža skuvlafálaldagaid. Sámi joatkkaskuvllaid stivra vuostáldii maid, muhto departemeanttas eai gullan. ¶
Dat mii lei sáhttit váikkuhit dillái lei jus Sámi oahpahusráđđi ja Sámediggi livčče beroštan eambbo. Lei čalbmáičuohcci kontrásta dan passivitehtas maid čájehedje Ođastus 94 oktavuođas dan stuora barggu ektui maid goappášat ásahusat dahke 3 jagi maŋŋil, go lei vuođđoskuvllas sáhka. ¶
Eará sivva dasa ahte vuolláneapmi bođii ealljárvuođa sadjái lei skuvlahálddahusa váilevaš nákca čuovvolit plánaid ja váilevaš dáhttu guldalit oahpaheddjiid evttohusaid. 1991' rájes ovddiduvvojedje strategalaš plánat, main ledje váldoulbmilat ja oasseulbmilat iešguđetge plánaáigodagas. Máŋggas serve áŋgirit plánenbargui, muhto go plána lei ráhkaduvvon, de biddjojuvvui muhtin lođái. Doppe dat veallái ráfis dassái go 3 jagi maŋŋil galggai ođasmahttojuvvot. ¶
Deháleamus ovdánahttinbargu masa mun serven čađahuvvui dattetge sihke jođihanorgánaid mearradusa ja liigejuolludemiid haga. Jurddašan mii dahkkui addit sámi sisdoalu mekánalaš fágaid praktihkalaš oahpahussii. Máŋgga logijagis lei leamaš bistevaš bargoráidu "ruovdi ja metálla" dahje "mašiidna ja mekanihkar" nammasaš suorggis. Dalle go mun bohten ruovttoluotta skuvlii 1988 geavaheimmet ain stuora oasi das. Seammás ledje oahpaheaddjit juo ovdánahttigoahtán bargobihtáid mat gulle sámi árbevirrui ja beaivválaš eallimii, ja mun serven bargui ovdánahttit dan viidáseappot. Vuosttaš lei duddjot niibbi, nubbi fas skohter-áissáid. Dađistaga ráhkadeimmet iežamet bargoráiddu, mas geavaheimmet oasi boares ráiddus, muhtin diŋggaid maid gávnnaimet girjjiin ja muhtin diŋggaid maid ieža leimmet fuomášan. Niibbi ja áissáid lassin šattai áiggi mielde biellu, jiehkku ja skerttet ((Skerttet / skirttet = heivehahtti neavvu mainna heŋget ruittu árrana bajábeallái. )) . Ráhkadeimmet bargosárgosiid ja bargočilgehusaid, oahpaheddjiid lassin ledje muhtumin oahppit nai mielde dán barggus. ¶
Vai fidnet árbevirolaš sámi ruovdebarggu mekánalaš fágaide, de ráhkadeimmet bargosárgumiid dihtoriin. Dát lea sárgojuvvon boares ruŋggu (heargebiellu) mielde, mii bođii divvumii. ¶
(Sárgun: Svein Lund) ¶
Easkka 4-5 jagi maŋŋil go heiten skuvllas geassigohten čoahkkái dán barggu ja geahččalin ovdánahttit dan veahá viidáseappot. Boađus das lei girjemánus Ruovdebargu sámi árbevierus , mii dađe bahábut ii oro šaddame prentejuvvot, go ii oktage áiggo ruhtadit dan. ((Girjemánus gávdno interneahtas: http://girji.info/ruovdi/ruovdi1.htm)) ¶
Dalle go sámi joatkkaskuvllat 1989:s ožžo oktasaš stivrra, galggai ráhkaduvvot oktasaš ulbmilparagráfa skuvllaide. Evttohusas lei čállon ahte skuvllat galge addit oahpahusa sámegielas ja sámegillii, ja das šattai garra digástallan. Muhtin oahpaheaddjit eai háliidan ahte oahpahus galggai leat sámegillii, go háliidedje váldit dárogielat ohppiid vuhtii. Earát fas čuoččuhedje ahte lei vuđolaš eaktu sámi oahpahussii ahte sámegiella lea oahpahusgiellan. Šattai soahpameahttunvuohta sihke skuvllaid fágaservviid gaskkas ja daid siskkobealde. NUFO:s ((NUFO = Norsk undervisningsforbund, fágasearvi oahpaheddjiide, vuosttažettiin universitehtas oahppan lektorat ja adjunktat, ovdal Norsk lektorlag. Searvvai 1993:s Oahpaheaddjilihttui.)) buohkat dorjo oahpahusa sámegillii, muhto Fágaoahpaheaddjisearvvis ((Norsk faglærerlag, fágaoahpaheddjiid fágasearvi. Searvvai 1993:s Oahpaheaddjilihttui.)) eanetlohku háliidii oahpahusa dárogillii. Seammás mun ledjen dán searvvi luohttámušolmmoš, ja dat han ii lean álo nu álki. ¶
Prinsihpalaččat oaivvildin ahte sámi joatkkaskuvllas galggai oahpahusgiellan leat sámegiella. Muhto čađahit dan ieš, dasa lei guhkes lávki. Vuosttaš lei dieđusge oahppat sámegiela. Ovdal go mannen Romsii ledjen dárustan buohkaiguin skuvllas, sihke ohppiiguin ja oahpaheddjiiguin. Go fárrejin ruovttoluotta Guovdageidnui álggii váttis giellamolsunproseassa. Eatnasat geaid dovden ovddalgihtii jotke dárogillii boares dáhpin. Ledje dušše sii geat ledje eanemus giellaberošteaddjit geat sámástedje muinna. Ja ferten mieđihit ahte ii lean nu álki sidjiide. Muhtin sis lea maŋŋil muitalan munnje man lossat dat lei álggus. Dávjá son fertii vuordit dan botta go smihtten ja hábmejin sániid ja cealkagiid dassái go nagodin cealkit maid háliidin. De son fertii ieš hupmat erenoamáš njozet ja geardduhit vai diđii sihkkarit ahte ledjen ipmirdan visot. Muhto muhtin olbmuin lei dan mađe gierdevašvuohta, danin go sin mielas lei dehálaš ahte eanet olbmot ohppe sámegiela ja geavahišgohte giela. Ja giitu sidjiide. Dáid gierdevaš giellamolsuid haga livččen vuollánan ja mu sámegiella livččii báhcán passiiva giellan, nu go lea geavvan máŋgasiidda. ¶
Mekánalaš ossodaga oahpaheaddjibiras bázii dattetge dárogielagin. Buohkat han ipmirdedje sámegiela ja eatnasat máhtte hupmat, muhto sámegielat oahpaheaddjit eai oaidnán makkárge siva dasa manne sámástit muinna go dattetge gulahalaimet buorebut dárogillii. ¶
Stuorimus čuolbma lei dattetge oahppit. Jus galgen oahpahit sámegillii, de lei vuosttaš eaktu ahte sámástin ohppiiguin go ságastallen eahpeformálalaččat singuin. Nugo oahpaheddjiid gaskkas ledje maiddái ohppiid gaskkas iešguđetlágan guottut. Muhtimat sámástedje álo muinna, velá dalle nai go ieš dárustin luohkás. Earát sáhtte geavahit goappašiid gielaid, ja muhtimat fas dárustedje álo muinna. ¶
Ledjen geavahan ollu áiggi oahppat sámegiela, ja mii guoská máhttui giela birra, de ledjen ollen oalle guhkás. Universitehtas deattuhuvvui konsekveanta sámi sátnegeavaheami, ja ahte galggai váldit atnui ođđa sámegiel terminologiija. Norvagismmaid galggai čorget eret gielas. Čuolbma lei dušše ahte Guovdageainnuorat eai hupman giela maid oahpaimet universitehtas. Lei ollu maid fertejin rievdadit iežan universitehttasámegielas, fertejin oahppat goas lea dábálaš geavahit dárogiel luoikkassániid ja heivehit iežan sámegiela duohta dillái. Mekanihkariid, mekanihkarohppiid ja -oahpaheddjiid gaskkas Guovdageainnus lei giella gulahallangaskaoapmin, ii ge ulbmil iešalddis. Eai oaidnán makkárge siva dasa ahte lonuhit sáni mii doaimmai ja maid buohkat ipmirdedje, dušše dan dihte go muhtin akademihkar lei fuomášan muhtun eará sáni mii galggašii leat eambbo sieiva sámegiella. ¶
Vuosttaš čuolbma lei nappo dohkkehuvvot sámegiela geavaheaddjin, nubbi doaibmat bures sámegillii fágalaš ja pedagogalaš oktavuođain. Ii lean dušše ahte mis váilo oahppogirjjit, eai gávdnon oppanassiige sámegiel teavsttat min fágasuorggis. Ii fal oktage girjji, ii fal instrukšuvdna, ii artihkal ge. Go leimmet ráhkadan fágasátnelisttu, de válddiimet dáid sániid atnui go merkiimet bargoneavvohilduid. Orui čáppat go galggaimet čájehit skuvlla gussiide, muhto ohppiide ii mearkkašan nu ollu. Sii han dábálaččat eai lohkan dáid sániid ovttage gillii, muhto válde bargoneavvuid hámi mielde ja heŋgejedje daid fas dohko gosa heivii. Giellaoahppan dás lei minimála. ¶
Vaikko máhtten muhtin ođđa tearpmaid, in sáhttán oahpahit ohppiide giela mii sidjiide lei eatnigiella ja munnje amasgiella. Ledjen guhkkin ohppiid ja sámegielat oahpaheddjiid maŋábealde das mii guoská ipmárdussii ja hupmamii, muhto sin ovddábealde lohkamis ja čállimis. Geavahin issoras ollu áiggi čállit reivviid, oahpahusplánaid ja geahččalemiid sámegillii. Oahppit ledje hárjánan dasa ahte go bođii bábir skuvllas sámegillii, de lei álo dárogillii árkka nuppi bealde. Go mun juogadin čállosa sámegiel siidu bajás, de eatnasat jorgaledje báhpira ja lohke dárogiel teavstta. Sámegiel teavstta lohke dušše jus ii lean dárogiella duogábealde. Muhto dat han lei measta álo, go dábálaččat lei muhtin oahppi dahje oahpaheaddji gii ii máhttán sámegiela. ¶
– Don it galggaše leat oahpaheaddjin, galggašit leat dutkin, logai muhtin mu bargoskihpáriin oktii 90-logu álggus. Áiggi mielde gávnnahin ahte sus lei riekta. Vuosttažettiin ii mannan oahpaheaddjibargu álo nu bures. Vaikko manai veahá bajás ja vulos lei váldotendeansa čielggas: Ohppiin, geat álge min suorgái, lei ain unnit oahppanmokta ja ain heajut vuođđu oahppat maid galge oahppat oahppoplána mielde. Dál galge buohkat joatkkaskuvlii. Bártnit geat eai diehtán maid háliidedje ohce mekánalaš fágaide, juogo danin go sis lei illušuvdna ahte doppe besse skruvvet fievrruid dahje go jáhkke ahte «doppe lei eanemus loatni» , nugo muhtin logai. Seammás ledje mekanihkariid bargovejolašvuođat hedjonan. Ja dego dat ii livčče lean doarvái, bohte guokte oahppoplánarievdadusa maŋŋálagaid mat rievdadedje ulbmiliid juste nuppi guvlui go dat mii heivešii min ohppiide. ¶
Ieš liikojin oahpahit ohppiid geat háliidedje oahppat, muhto erenoamášpedagogihka sidjiide geain ii lean oahppanmokta, dat ii lean mu nanumus bealli. Dađistaga beroštin eanet aht' eanet barggus olggobealde oahpaheami; fágasearvvis, terminologiija- ja oahpponeavvobarggus, ja dovden ahte bargen buorebut dainna. ¶
Muhto buohkat eai liikon dasa ahte muhtimat háliidedje jurddašit ođđa jurdagiid. Dalle go ohcen bealle virgelobi bálkká haga lohkat fidnopedagogihka váldofága, hilggui rektor ovttas skuvlalávdegottiin ohcama dainna ákkain ahte dát ii lean ávkkálaš skuvlii. Oaidnu lei dalle jorgalan alfárot dan ektui mii lei ovdánahttináigodagas logenare jagi ovdal. Dál lei skuvlaovdánahttin ja pedagogalaš liigeoahppu šaddan uhkádussan skuvlla siskkaldas ráfái. Dát hilgun veahkehii mu gávnnahit ahte dál lea doarvái. Celken eret barggus dieđekeahttá gosa mannat, muhto dán rádjái in leat dárbbašan vuorjat bargokántuvrra. ¶
Eará artihkkalat girjjis Sámi skuvlahistorjá 2 ¶
Artihkal girjjis Sámi skuvlahistorjá 2 . Davvi Girji 2007. ¶
Paul Fjellheim, Røros 2003 (Govva: Basia Głowacka) ¶
Paul Fjellheim lea riegádan 1931:s, ja lea bajásšaddan Fjellheim báikkis, dalá Praahke suohkanis, davábealde Rørosa (Plassje), gos váhnemat barggaiga sihke boazodoaluin ja šibitdoaluin. Mánáidskuvlla váccii son Praahkes, reálaskuvlla Rørosas, landsgymnása Orkdaeles ja šibitdoavtterallaskuvlla Oslos. ¶
Ovdal go álggii vuosttaš váldooahpaheaddjin boazodoalloskuvllas 1968/69:s, de barggai Fjellheim šibitdoavttirin Lardalas Vestfoldas, lei johtti guovllušibitdoavttir Davvi- Norggas, ja stáhta šibitdoavtterlaboratoriijas Harstad:s. Ovtta gaskka barggai son dieđalašveahkkebargin šibitdoavtterallaskuvllas ja 1976:a rájis lei son guovllušibitdoavttir Rørosas gitta manai ealáhahkii. ¶
Paul Fjellheim lei Norgga Boazosápmelaččaid riikkasearvvi jođiheaddji 1965- 73. Jagis 2001 nammaduvvui son mielláhttun Sámi vuoigatvuođalávdegoddái. ¶
Ii oktage máhte nu bures muitalit boazodoalloskuvlla álggaheami birra go Paul Fjellheim. Álggos lei son njunnožis oažžut skuvlla álggahuvvot, maŋŋil šattai son skuvlla vuosttaš váldooahpaheaddjin. Mii leat vuolgán su lusa su ruktui Rørosii oažžun dihte su muitalit skuvlla álggaheami birra ja vuosttaš skuvlajagi diliid birra. ¶
– Ovdal go Stáhta boazodoalloskuvla ásahuvvui, de ii lean ovdal leamaš Norggas makkárge organiserejuvvon oahpahus boazodoalus, earret soames oanehis kurssat, ja moadde jagi gávdnui boazodoallolinjá stuoraskuvllas ja dan maŋŋil linjájuhkkojuvvon nuoraidskuvla Kárášjogas. Nuoraid oahpaheapmi boazodollui lei álo leamaš oassálastima čađa bearraša boazodoalus. Dađistaga go viiddui skuvlavázzinbággu, de gártai mánáide ja nuoraide unnit ja unnit áigi oahppat praktihkalaš boazodoalu ruovttus. Nu šattai stuorit dárbu dasa ahte skuvllain álget oahpahit boazodoalu birra. Seammás bohte eanet ja eanet gáibádusat dasa ahte boazosápmelaš galggai dovdat lágaid, máhttit doaimmahit rehketdoalu ja eará báberbargguid ja dan ahte máhtii organiseret ealu nu ahte oažžu eanemus ávkki das. Dán áiggis lei oallugiin boazodoalus unnán skuvla, earret eará ledje oallugat massán skuvlaoahpu soađi vuolde. ¶
– Seammás lei dárbu nannet dan fágalaš beali boazodoallohálddahusas. Ii lean vel ásahuvvon sierra boazodoallohálddahus, muhto lei okta boazodoallokantuvra Eanandoallodepartemeantas. Dát lei departemeantta láhkaossodagas, dát muitala ahte oidne boazodoalu eambbo dego noađđin mii galggai stivrejuvvot, go ealáhussan mii galggašii ovdánit. Boazodoalu bealis sávve eanet fágalaš hálddašeami mii sáhtii leat ávkin boazodoalu ovdáneapmái. Norgga Boazosápmelaččaid Riikkasearvvis (NRL) oaivvildeimmet mii ahte nannen dutkamis, fágalaš nevvodeamis ja oahpahusas ledje golbma ášši mat gulle oktii. Riikkačoahkkimis 1967:s dagaimet mearrádusa boazodoalu fágaovdáneamis, ja gáibideimmet earret eará ásahit virggiid dego geahččalanjođiheaddji ja stáhtakonsuleanta boazodollui ja iežamet boazodoalloskuvlla. ¶
Gaskkamuttos 50- logus álggii šibitdoavttir bargui Stáhta šibitdoavtterlaboratoriijai Harstad:ii geas lei bohccodávddaid birra erenoamášsuorgin. Sven Skjenneberg álggii dán bargui, ja go sus lei virkelohpi 1966- 68 rádjái, de ledjen mun su sadjásaš. 1954:s ásahuvvui geahččaladdanstašuvdna boazodoalu várás Lodegii. 1968:s sirrejuvvui dát stašuvdna eret šibitdoavtterlaboratoriijas, ja Skjenneberg álggii geahččaladdanjođiheaddjin boazodollui. ¶
– Mun gii ledjen jođiheaddjin NBR:s ožžon dan ovddasvástádusa ahte oažžut gáibádusa čađa. Lassin dasa ahte ealáhus gáibidii skuvlla ásahuvvot, geavaheimmet mii Sámekomitea árvalusa vealtan ja doarjjan gáibádussii. ¶
Dál lei nu lihkku ahte dalá stáhtačállis Eanandoallodepartemeanttas, Johan Kleppes, lei hui stuora beroštupmi boazodollui. Moai leimme oahpásnuvvan šibitdoavtterallaskuvllas ja go mun válden dán ášši bajás suinna, de lei son dakkaviđe áŋgir oažžut johtui boazodoalloskuvlla. ¶
Borkenesas olggobealde Hrastad lei dan áigge okta unna gilvvagárddeskuvllaš, muhto dohko ledje nu unnán ohccit leamaš daid maŋimus jagiid, ahte lei áitojuvvon heaittihuvvot. Doppe lei dan sivas buorre sadji mii mielddisbuvttii ahte lei álki álggahit boazodoalloskuvlla johtilit. Dohko almmuhuvvui rabas virgi oahpaheaddjin boazodoalus, muhto ii oktage ohcan dasa. De ožžon dieđu ahte jus dát skuvla galggai álggahuvvot, de ferten mun álgit oahpaheaddjin. ¶
Ii lean álkis ášši álggahit boazodoalloskuvlla vuođu rájis. Mus lei gal dat stuora ovdamunni ahte dovden miehtá Norgga boazodoalu iežan barggu čađa dalle go bargen šibitdoavttirin ja NBR čađa. Nuppi dáfus ii lean mus makkárge pedagogalaš oahppu, in ge lean bargan oahpaheaddjin ovdal. Mis ledje unnán oahppogirjjit. Earret Sven Skjenneberg girjji ( "Boazu ja boazodoallu" ), de fertiimet ieža dahkat ollu oahpponeavvuid. Fágplána dagaimet seammás go lei oahpahus. Earret mu, de lei fágaplánalávdegottis dušše stáhtakonsuleanta Loýd Villmo geas lei makkárge boazodoallofágalaš duogáš. Muđui ledje dušše eanandoallooahpaheaddjit. Fágaplánabarggus aniimet eanandoalloskuvlla fágaplánaid vuođđun, maid de heiveheimmet boazodoalu ohppui. Muhto lei duođas ovddasmannibargu, ii lean oktage gii lei bargan dákkáriid ovdal, ii ge lean oktage geas sáhtii jearrat ráđiid. ¶
Vuosttaš jagi ledje mis ovcci oahppi. Guovttis bohte Finnmárkkus, guovttis Romssas, golmmas Nordlánddas, okta Davvi- Trøndelágas ja okta Lulli- Trøndelágas. Ledje eanas dievddut, dušše okta nieida. Ieš ledjen oahpaheaddjin boazodoallooahpus, earret eará guohtumiid birra, ealločoahkádusa ja bohccodávddaid birra. Villmo oahpahii boazodoalloekonomiija birra. Eará fágain, nu go dárogielas, matematihkas ja mášenoahpus, geavaheimmet mii gilvvagárdeskuvlla oahpaheddjiid. ¶
Oahppit ja oahpaheaddjit boazodoalloskuvllas 1968/69: Albrigt Myrstad - John Hovd - Arne Fjellheim - Ole Jakob Edvardsen - Paul Fjellheim Albert Jåma - Inge Andersen - Anders Gaup - Johan Mathis Vars - Per Schjølberg-Gamnes Per Mathis Skum - Anne Margrethe Oskal - Anders Eira ¶
(Govva: Loyd Villmo) ¶
– Lassin luohkkálatnjaoahpahussii ledje mis ollu vánddardeamit. Mii leimmet dávjá geahččaladdanstašuvnnas Lodegis ja leimmet mielde čohkkeme ealu boazosápmelaččaiguin Iinná- sullos. Mii leimmet maid guhkit mátkkis Finnmárkkus gos manaimet miehtá fýlkka, go oahppit besse searvat njuovademiide ja lahpamiidda. De ledje mis maid mátkkit gos ohppe guohtumiid ja šattuid birra. Dag Lenvikas lei ovddasvástádus dán oahpaheamis. Dákkár mátkkin barge oahppit ollu, sii galge čállit beaivegirjjiid ja čállit visot maid ohppe. ¶
Vaikko lei aitto álgán skuvla, de in leat sihkár ahte lei go obage heajos skuvla. Lei goit praktihkalaš ávki eanas áššiin maid ohppe. Muittán okta ohppiin, Anne Margrehte Oskal, logai ahte boazodoalloskuvla lei buoremus skuvla maid son goasse lea vázzán, go doppe oahpai sihke praktihkalaš bargguid ja ávkkálaš teoriijaid. ¶
Vaikko eanas ohppiin lei sámegiella eatnigiellan, de ii lean oktage guhte gáibidii sámegiela oahpahusgiellan. Sámi kulturoahpahus ii ge lean sierra fágan dan áiggi, muhto dat bođii mielde oahpahusas eará fágain dalle go orui heiveme. ¶
– Ovdalaš oahppit leat muitalan ollu riidduid birra dan vuosttaš jagi. ¶
– Gilvvagárdeskuvla ja boazodoalloskuvla leigga guokte skuvlla ovtta dáhki vuolde, ja boazodoalloskuvla bođii gilvvagárdeskuvlla rektora vuollái. Sis galge muhtin muddui leat seamma oahpaheaddjit, ja galge orrut seamma internáhtas. Muhto skuvllain lei áibbas goabbatlágan biras ja kultuvra, sihke ohppiin ja oahpaheddjiin. Gilvvagárdeskuvlla oahppit ledje nuorat ja sis ii lean nu buorre oahppanmokta, boazodoalloskuvlla oahppit fas boarraseappot ja ollu oahppanmokta. Balaheapmi ja ovdagáttut sápmelaččaid vuostá lei dábálaš dan áigge, ja vuhttui sihke gilvvagárdeskuvlla ohppiin ja bargiin. Oktiibuot mielddisbuvttii dát soames riidduid. Álo go ledje riiddut ja váttisvuođat skuvllas, lei dat eanet gilvvagárdeskuvlla ohppiid sivva go boazodoalloskuvlla ohppiid. ¶
– Lei go nu ahte čállojuvvui dutkanraporta skuvlla birra? ¶
– Diet raporta, juo. Lei nu ahte son guhte maŋŋil šattai mu eamidin, barggai dalle servodatdutkaninstituhtas Oslos. Doppe lei sus okta sámi studeanta, Johan Albert Kalstad, Hábmeris eret. Dasto lážii son dili nu ahte Johan Albert oaččui ruđa dutkanráđis vuolgit studeret skuvlla birrasa. Ja Johan Albert bođii, ja geahčadii ja čálii, sihke skuvllas ja friddjaáiggis, nuoraiguin ovttas. Ferten gal lohkat ahte son lei buorre dárkojeaddji. ¶
Riiddut ledje mu oainnu mielde vuosttažettiin skuvlla siskkobealde. Gilis gal atne árvvus boazodoallonuoraid. Háliidan rámiidit boazodoalloohppiid. Sii ledje barggánis oahppit geain lei beroštupmi oahppat. Mun anán árvvus dáid nuoraid ja maid ollu eará nuoraid boazodoallobirrasis geaid lean deaivan maŋŋil. ¶
Vuosttaš jagiid lei buorre sadji boazodoalloskuvllas, muhto moatti jagi geahčen álge fas eambbogat ohcat álgit gilvvagárdeskuvlii ja de šattai unnit sadji. Dát lei okta miel- sivain dasa ahte 1981:s sirdojuvvui skuvla Guovdageidnui. Muhto dát lea ollu maŋŋil mu áiggi, nu ahte dan birra ožžot earát muitalit. ¶
Eará čállosat girjjis Sámi skuvlahistorjá 2 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
(Govva: Tom Finbraaten) ¶
Solveig Kristine Oskal lea riegádan 1966, bajásšaddan Guovdageainnus. Sus lea ovdaskuvlaoahppu Sámi allaskuvllas, ja lea viidásat oahppu pedagogalaš bagadallamis ja 2. ossodat erenoamášpedagogihkka Akershusa allaskuvllas. Son álggii jođiheaddjin Cizáš mánáidgárdái 1995 borgemánus ja lea doppe bargan gitta 2002 borgemánnui. Dál Solveig Oskal bargá erenoamášoahpaheaddjin Skedsmo gielddas Akershusas. ¶
Cizáš – sámi mánáidgárdi, álggahuvvui 1986:s maŋŋá go vánhemat geain lea gullevašvuohta Oslo sámiid searvái, válde initiatiiva dasa. Mánáidgárdi lea álohii leamaš gieldda hálddus ja Oslo gielda jođiha dan. Cizáš lei álggos ovtta-ossodagat mánáidgárdi. Cizáš rahppui 1986 guovvamánu Finnmarksgata 40:s, vuosttaš ja áidna sámegielat mánáidgárdi Oslos. ¶
Illu dainna ođđa mánáidgárddiin lei hui oanehaš, go čájehuvvui ahte lanjat Finnmarksgata 40:s eai duhtadan Bargobearráigeahču gáibádusaid, ja sii ávžžuhedje giddet dan. Dat buvttii mánáidgárddi hui váttes dillái. Gielddas eai lean dohkálaš lanjat gosa de sáhtii fárrehit mánáidgárddi. Ovtta gaskka orui hui moalkái ceavzá go mánáidgárdi obanassiige, dainna go livččii šaddat hirbmat proseassa maŋŋá ođđasit álggahit mánáidgárddi. ¶
«Husmødrenes barnehage» (Dálueamidiid mánáidgárdi), geain lei mánáidgárdi Finnmarksgata 27:s, lei guovttiossodagat mánáidgárdi mii galggai loahpahuvvot. Dát gájui sámi mánáidgárddi álggaheami. Cizáš mánáidgárdi oaččui de fálaldaga váldit badjelasas dieid lanjaid. Sihke vánhemat ja bargit ledje duhtavaččat fálaldagain, vaikko lanjat ledje nohkan ja doppe dárbbašuvvui divvun. Dan áigodagas eai lean várrejuvvon ruđat divodeapmái, muhto goit sáhtiimet váldit mánáidgárddi atnui. Ja borgemánus 1989 sáhtii de mánáidgárdi fárret ođđa lanjaide, doppe gos lea ain dál. Vaikko vel Cizáš lei ođđa viesus mii devddii gáibádusaid, de ledje ain mánáidgárddis ollu ja stuorra hástalusat. Okta dain lei váttisvuohta oažžut sámegielat ovdaskuvlaoahpaheddjiid. ¶
Go mánáidgárdi rahppui, ráhkadedje maid njuolggadusaid dasa. Njuolggadusat galge geatnegahttit Oslo gieldda ja ovttasbargolávdegotti oktavuođaid. Lassin dasa lei Oslo sámiid searvvis lahttu stivrras. Álggadettiin lei dasa eanet dárbu ja lei áigeguovdil, go Oslo gielddas ii lean nu ollu miehtemiella ja buorredáhtolašvuohta mánáidgárdái. Ovdamearkka dihte áitojuvvui mánáidgárdi heaittihuvvot jahkásaččat, dahje/ja deavdit sajiid dárogielat mánáiguin, seammás go mánát eará osiin gávpogis eai galgan oažžut saji. Lihkkus dát lea rievdan, danin go leat boahtán ođđa olbmot hálddahussii geain lea eanet oahppu ja áddejupmi. ¶
Loahpa loahpas meinnestuvai bidjat virgái sámegielat ovdaskuvlaoahpaheaddji, kárášjohkalačča Haldis Balto. Son barggai jođiheaddjin golbma jagi. Haldis lei čeahpes ovdaskuvlaoahpaheaddji, ja son bijai ollu návccaid ásahit ealli sámi birrasa, nannen dihte mánáid giela ja kultuvrra. Go son heittii, lei fas mánáidgárdi ovdaskuvllaoahpaheaddji haga. Gielddas ledje gaskaboddosaš čovdosat fáhten dihte fas sámi ovdaskuvlaoahpaheaddji. Ovtta gaskka bidje virgái dánskkagielat ovdaskuvlaoahpaheaddji, ja dan maŋŋá fas sámegielagiid geain lei eará fágaduogáš. ¶
1995:s mearriduvvui gieldda bealis ahte galge divodišgoahtit lanjaid ja hukset vel guokte ossodaga, Bellevue Gård mánáidgárddi oktavuhtii, mii lei Cizáža bálddas. Oktiibuot galge de Bellevue Gårdas leat guhtta ossodaga. Sámi mánáidgárdi galggai de juohkit lanjaid guvttiin ossodagain, muhto galggai leat sierra ossodahkan. Dien áigodagas de álgen mun jođiheaddjin Cizážii. Divodanáigodagas fárrii de Cizáš Bellevue gårdii ja mii juogadeimmet lanjaid eará ossodagain. Huksenáiggis lei mearriduvvon ahte eat váldde mánáid sisa ja šattai gáržžiduvvon fálaldat dušše viđa mánnái. Vánhemat geat ledje ohcan mánáidgárdesaji sámi mánáidgárdái ožžo huksenáiggis fálaldaga eará mánáidgárddiide, juoga mii dagahii sin váttes dillái. ¶
Guovvamánu 1996 sáhtiimet viimmat de fárret ruovttuluotta ođđa ásodahkii. Ja golggotmánus jagi maŋŋá oaččui Cizáš sierra olgobáikki mas lei hui buorre luondduguovlu. Šattai sierra sámi oásan guovdu Oslo gávpoga! ¶
Mánáidgárddis šattai fas ođđa ovdánahttináigi divvojuvvon lanjain, olgobáiki ja bargiid dilli maid njuolggai. Dat mii ain buvttii eahpesihkarvuođa Cizáža viidásat doibmii, lei mánáidlohku mii lei molsašuddi ja rievddai jagis jahkái. Lihkus lei mánáidgárddis positiiva ja áŋgiris vánhenjoavku, ja vánhemat ja bargit barge seammá ulbmiliid ektui. ¶
Juovlaávvudeapmi Cizáš mánáidgárddis. (Govva: Solveig Oskal) ¶
Fálaldat sámi mánáidgárddis lei vuosttamužžan sámi mánáide Oslo gielddas. Sii geat orro olggobeal gávpoga sáhtte ohcat, muhto fertejedje de máksit olggobeal gávpot hatti, mii lei hui allat. Ledje hui ollu vánhemat ránnjágielddain geat válde oktavuođa, muhto dávjá fertejedje cealkit ahte eai goitge váldde saji, hatti geažil. Vaikko ságasteimmet gielddain dieid váttisvuođaid birra, de lei váttis rievdadit dábiid. Váttisvuohta lei soabadit gielddain gos mánná orui, nu ahte sin ruovttugielda sáhtii máksit lassigoluid mii Oslos lei juohke mánáidgárdesajis. Go ledjen jođiheaddji Cizážis, loktejin dien ášši máŋgii. Ságastin ášši birra mottiin sámediggeáirasiin, muhto ii dat ge buktán makkárge čovdosa. ¶
Eanaš mánáin ledje vánhemat gos nubbi lei Kárášjogas, Guovdageainnus, Porsáŋggus dahje Deanus eret. Mis ledje maid vánhemat geat ledje bajásšaddan máddin, geain lei sámi duogáš. Sii ohce mánáidgárdesaji sámi mánáidgárdái nu ahte sin mánná galggai oahppat sámegiela ja sámi kultuvrra birra. Mánáidgárddi sáhtii bálddastahttit identitehtadahkki birrasiin vánhemiidda geat válljejedje ohcat mánáideaset sámi ossodahkii. ¶
Juovlamánu 7.beaivve 1996 sáhtii de mánáidgárdi ávvudit 10-jagi doalu, juoga maid duođaid dagaimet. Oaččuimet beaivvi maid eat sáhte vajálduhttit, ovttas mánáiguin, vánhemiiguin ja bargiiguin geat ledje bargan guhkit áiggi vai beaivi galggai šaddat buohkaide buorre muitun. Beaivvi ávvudeimmet sámi biepmuin, guoimmuhemiin sihke mánáid ja sámi musihkkariid bokte, teáhterčájáhusain, duodječájáhusain, sártniiguin ja gussiiguin ¶
Cizážis ledje maid eará rollat lagašbirrasis. Mánáidgárdái bohte dávjá guossit eará mánáidgárddiin, skuvllain, studeanttain ja oahpaheaddjit allaskuvllain. Lei gelddolaš sihke mánáide ja bargiide, ja buohkat ohppe ollu. Mánát šadde unna ofelažžan sámi kultuvrras, juoga mainna čevllohalle. Riikkaidgaskasaš mánáidgárdeiskosis maid OECD čađahii 14 riikkas, válljejedje Cizáža nubbin guovtti mánáidgárddis Oslos mat galggaiga ovddastit gieldda iskosis. Mánáidgárdái bohte guossit earret eará Japanas, Canadas, Nederlánddas, Fránskkas, Danmárkkus ja Suomas. ¶
Jahkásaš mátkkit Finnmárkui lei stuorra illu mánáidgárdemánáide. Dalle besse boarrásepmosat mátkkoštit ovttas bargiiguin guovddáš sámeguvlui. Mátkki ulbmil lei ahte mánát galge oažžut vejolašvuođa dovdat lagašvuođa lundui ja oasálastit sámi birrasis, gos váldogiellan lea sámegiella. Dás ožžo vásáhusaid go gallededje boazosámiid, besse leat mielde siidii, vuodjit herggiin, bohccobierggus biepmu ráhkadit, jieŋa alde oaggut ja vel galledit eará sámi mánáidgárddiid. ¶
Cizáš mátkkošta juohke jagi Finnmárkui. Dá mii leat jođus ealu lusa. (Govva: Solveig Oskal) ¶
Háliidan erenoamážit loktet muhtin áŋgiris olbmuid, bargiid ja ollu vánhemiid geat ledje hui doaimmalaččat ja idealisttat, sii bidje ollu návccaid mánáidgárdái. Mokta njoamui mánáide, geat besse oasálastit doibmii ja sii ožžo oadjebas gullevašvuođa sámegillii ja kultuvrii. Jáhkán ahte dát lea váikkuhan positiivvalaččat sin identitehtaovdáneapmái. Mánáidgárdi oaččui loahpa loahpas buori ovttasbarggu Oslo gielddain. ¶
Dás háliidan loktet Grünerløkka – Sofienberg gávpotoassái, gos dorjo mánáidgárddi barggu ja sis lei áddejupmi sámi mánáidgárddi dárbui. Sámediggi lea maid leamaš hui dehálaš doarjja sihke ekonomalaččat, bagadallamis ja jahkásaš mánáidgárdeseminárain mas lea fágalaš ovddideapmi. ¶
Seammás dáhtun čalmmustahttit ahte lei, ja lea ain hástalus konstruktiivvalaččat bargat seailluhit ja ovdánahttit sámegiela birrasis, gos mánáin leat unnán arenat gos sámegiella lea ealli giella. Vásiheimmet ahte mánát dávjjit válljejedje dárogiela stoahkangiellan. Dan dihte jávkkai maid máná lunddolaš giellaovdáneapmi mii lea nu dehálaš, ja mii galggai mannat oktanaga máná dábálaš ovdánemiin. ¶
Hástalussan lei oažžut mánáid hállat sámegiela, ja bargiide šattai de dehálaš válljet pedagogalaš vuogi gos mánáid vásáhus ja sáhkkiivuohta lei vuođđun. Mánát galge movttiidahttot doaimmain ja dan bokte oažžut beroštumi gillii. Bargit geavahedje aivve fal sámegiela buot oktavuođain ja barge sámi máidnasiiguin, stohkosiiguin, lávlumiin ja juoigamiin. Mii dagaimet sámi borramuša sihke gievkkanis ja lávus mii lei dávjá anus. Eará doaimmat mis ledje duodji ja go sámi kulturguoddit gallededje min ja go mii vásiheimmet sihke luođi ja teáhtera. ¶
Eará sivat mat ledje hui dehálaččat válljen dihte giela, lei mánáid gielladilli ruovttus, ja bohte go sii sámegielat ruovttuin vai eai. Sidjiide geat bohte sámegielat ruovttuin lei lunddolaš hállat sámegiela. Mánát geat bohte dárogielat ruovttuin, válljejedje dan giela mii sidjiide lei lunddolaš – dárogiela. Buot mánát mánáidgárddis hálle lassin dárogiela, ja sii de válljejedje dan mii lea lunddolaš ja maid buohkat áddejedje – dárogiela. ¶
Seammás lea dehálaš deattuhit ahte buohkat geat ledje sámi mánáidgárddis, válljejedje sámegieloahpahusa skuvlla álggadettiin. Ferte gal dovddastit ahte leamaš positiivva bealit go leamaš sámi mánáidgárdi. ¶
Inga Charlotte Oskal Finbraaten ávvuda 6 jagi beaivvis mánáidgárddis (Govva: Solveig Oskal) ¶
Maŋimuš jagiid lea leamaš eambbogat geat ohcalit mánáidgárdesaji Cizážis, ja lei maid dárbu eanet mánáidgárdesajiide. Oslo gielda lea váldán dan duođaš, ja lea lasihan fálaldaga nu ahte odne leat Cizážis guokte ossodaga. ¶
Lassin leahket mánáidgárdi, šattai vel deaivvadanbáiki sámi birrasii. Lei deaivvadanbáiki sámi mánáidjovkui Miessi. Doppe ledje giella-, duodji-, biepmo- ja juoigankurssat, lassin doaluide sámi álbmotbeaivvi. ¶
Go eai leat leamaš čálalaš duođaštusat, ii leat leamaš vejolaš čállit áibba sihkkaris jahkemeriid ja namaid. Danne in leat namuhan ovttage nama bokte, earet Haldis Balto, ballan dihte ahte galgen vajáldahttit soapmása. Seammás leat oallugat geaid galggašii namuhit, visot sin geat leat leamaš oasálastit sámi mánáidgárddi ovdáneamis Oslos. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Ákŋoluovtta suohkan lea oarjelullin Finnmárkkus. Sállana oarjelulli oasi lassin gullá suohkanii Stiertnás bihttá, gos eai oro šat olbmot. Máŋgasat eai dieđe ahte dáppe orrot sámit, ja vel eanebut sáhtášedje jearrat sáhttá go dán suohkanis oba hupmat ge sámi skuvlahistorjjá birra. ¶
Sihke sámi skuvlahistorjá ja eará sámi historjá Ákŋoluovttas lea unnán dokumenterejuvvon. Dát artihkal lea huksejuvvon máŋgga gáldu vuođul, ja gáldut leat dávjá seđđosat ja vuostálagaid. Danin berre lohkat dán kritihkalaččat dego vuosttaš geahččaleapmin ovdanbuktit Ákŋoluovtta skuvlahistorjjá sámi perspektiivvas ja vuolggasadjin viidáset dutkamii. ¶
Vuosttaš sihkkaris diehtu mii mis lea girku birra Sállanis lea Mearragohpi (Sørvær) girku 1496:s. Muhto jáhkkimis lea leamaš girku juo ovdal, dan rájes go šattai bistevaš dáža ássan 1200-logu loahpas. ¶
Niels Knaga matrihkal 1694:s muitala ahte dalle (Mearragohpi suohkanis leat 53 dáža, 34 sápmelačča). ((1)) Suohkanviidodahkii gulle dalle sullii dáláš Ákŋoluovtta ja Álttá suohkanat, ja árvideames eanáš dážat orro Sállanis go fas eanáš sámit orro Álttávuona siskkit osiin. Váldogirku sirdojuvvui 1696:s Ákŋováhkái ja 1705:s Dálbmeluktii. 1720-logus sirrejuvvui Ákŋoluokta Álttás, ja šattai Láhpi-suohkana oassin. Thomas von Westen namuha báhpa Alexander Larssøn Viganda Mearragohpi suohkanis ( ) oktan dain guhte erenoamáš áŋgirit leat bargan risttalašvuođa ovdii sámiid gaskkas. ¶
Oarje-Finnmárkku miššunguovllus ledje golbma skuvlameaštára sámiid várás, «okta Fálesnuoris, okta Ristamuornjárggas, ja okta Álttá duottarsámiid várás» ((2)) . Mii eat leat gávdnan konkrehta dieđuid dan birra man muddui sii oahpahedje sámiid dálá Ákŋoluovtta suohkanis ((3)) . Vaikko sámemiššovdna galggai leat sierra organisašuvdna, de lei dán biirres juo 1723 rájes seamma olmmoš sihke Oarje-Finnmárkku miššoneara ja Álttá suohkanbáhpa virggiin. Dat fas mielddisbuvttii ahte skuvla sámiid ja dážaid várás belohahkii bođii seamma hálddahusa vuollái, ja ahte vehážiidda šadde muhtin oahpaheaddjit oahpahit sihke sámi ja dáža ohppiid. ¶
Boarráseamos dokumeanta maid mii leat gávdnan, ja mii muitala skuvlla birra Ákŋoluovttas, lea čállojuvvon 1776:s. Dat lea Láhpi ja Ákŋoluovtta suohkanbáhpa Morten Holma dieđáhus Nidarosa bismii. Dieđáhusas son muitala ahte Ole Olsen lei ja dasa lassin skuvlameašttir, guhte oaččui oasi iežas bálkkástis miššunkássas. Miššunkássa gulai dalle sámemiššuvdnii, ja dat soaitá čájehit ahte Ole Olsen oahpahii sámi ohppiid. Holm muitala vel ahte dalle ii lean makkárge doaibmi sámemiššoneara dán guovllus. ¶
Bygdebok for Hasvik mielde huksejuvvui vuosttaš skuvla Ákŋoluovtta girkobáikái sullii 1850:s. ((4)) Ii sáhttán leat beare buorre viessu, go juo 1878:s huksejuvvui ođđa skuvla, mas ledje guokte gearddi. Vuosttaš gearddis lei oahpaheaddji ásodat, nuppi gearddis guokte luohkkálanja. Dasa lassin lei návet ja áiti. ¶
Maŋŋil huksejuvvojedje skuvlavisttit máŋgga gillái suohkanis: Gáltii 1883:s, Goahteluktii 1884:s, Duorppalvutnii 1905:s ja Govdaluktii 1912:s. ¶
1861:s almmuhii professor Jens Andreas Friis Finnmárkku, Romssa ja Ofuohta etnográfalaš kárttaid. ((5)) Dát čájehedje dat ahte Ákŋoluovttas ledje measta bealli bearrašiin sámit. 1878:s almmuhuvvo sámiid lohkun Ákŋoluovtta suohkanis 201, go fas 100:s lei «seaguhuvvon našunalitehta» . ((6)) Iskkadeamis maid skuvladirektevra čađahii 1899:s geavahii bealli Ákŋoluovtta bearrašiin dárogiela ruovttugiellan. Loahpat juohkásedje oalle dássidit sámegielagiidda ja guovtti- ja golmmagielagiidda. ¶
Friisa kárttat čájehit ahte muhtin guovlluin suohkanis orro dan áiggi measta dušše sámit. Nu lei Goahteluovttas (Breivikbotn) ja buot vuonain sullo siskkobealde Ákŋovuona (Hasfjord) nuorttabealde. Nuppi dáfus fas orro Mearragohpis (Sørvær) ja Gálttas (Galten) dušše fal dážat, ja Ákŋoluovttas (Hasvik) ja Ákŋovágis (Hasvåg) eanaš dážat ja muhtin kveanat. Muđui orro sihke sámit, dážat ja kveanat vuonain nugo Dutnjesvuonas (Dønnesfjord) ja Bearvuonas (Børrfjord). ¶
Dál lea sihke ássan ja etnalaš juohkin ollu rievdan. Buot vuonat davábealde ja eanaš lulábealde sullo leat veagahuvvan, ja buot olbmot orrot dál 45 km guhkkosaš luotta guoras Mearragohpis Ákŋovutnii. Ákŋoluovtta-gillái leat fárren ollu sámit veagahuvvon vuonain Sállana siskkobealde. Goahteluktii fárrejedje sullii 1870 rájes ollu dážat, nu ahte sii ovttas dáruiduvvan olbmuiguin ledje čielga eanetlogus. Muhto 60-70-logus fárrejedje máŋgasat olggut vuonain Goahteluktii, mii dál oaččui fas eanet sámiid. Mearragohpis orrot ain eanaš dážat, muhto guovdilastin buvttii maiddái sámiid deike, ee. Márgeaillus siskkobealde Mearragohpi, gos orro sámit dassái go báiki veagahuvai. ¶
Boazodoallu lea leamaš oalle erenoamáš Sállanis, dan dihte go bohccot ja boazodoallosámit leat orron dáppe birra jagi. Dát vierru álggii 1800-logu loahpas go moadde boazodoallobearraša Guovdageainnus fárrejedje Sállanii. Maŋŋil bohte vel earát lassin, ja sii leat ássan iešguđet báikkis sullos. Muhto 1980-logus mearridii Boazodoallohálddahus ahte sullos galggai dušše leat geasseorohat. Dan maŋŋá lea birrajagi boazodoallu heaittihuvvon Ákŋoluovttas. Boazodoallosámiin, geat dál leat Sállanis geasset, lea dálveorohat Guovdageainnu suohkanis. Guovdageainnus boahtán boazodoallosámiid maŋisboahttit leat buoremuddui náitalan báikkálaš mearrasámiiguin, nu ahte dát guokte sámi joavku leat muhtin muddui suddan oktii. Máŋgga sámis geat orrot birra jagi Sállanis lea lagas oktavuohta boazodoaluin. ¶
1850:s muitaluvvo bismá Juella visitásas: "Ákŋoluovtta skuvlabiirres ledje 4 guovllu main ledje oktiibuot 30-40 máná. Álbmot ledje belohahkii sámit, belohahkii dážat. Sámemánát ledje dábálaččat oahpahuvvon dárogiel girjjiid mielde 4-5 vahku jagis. Muhto dál ledje geavahišgoahtán sámegiel girjjiid." ((7)) ¶
Muhto Ákŋoluovtta sámemánát han eai beassan illudit guhká sámegiel girjjiid dihte, go juste dán áiggi rievdadedje eiseválddit skuvlapolitihka sámiid hárrái. Mearridedje álggahit ulbmillaš dáruiduhttima, ja vuosttaš guovllut mat nammaduvvojedje dáruiduhttinguovlun ledje Álttá-Dálbmeluovtta, Hámmárfeastta, Láhpi ja Ákŋoluovtta biirret. ¶
Sámefoanda (Finnefondet) ((8)) lei dehálaš neavvu dáruiduhttinbarggus. Dat attii doarjaga skuvla- ja internáhttahuksemii, viiddiduvvon skuvlaáigái ja bálkálasáhussii dáruiduhttinguovllu oahpaheddjiide. Sámefoanda vuođđuduvvui 1851, muhto easka 1870 maŋŋá gávdnojit Stáhtaarkiivvas dokumeanttat mat čilgejit giella- ja skuvladiliid iešguđet suohkanis. ¶
1873:s ohcá oahpaheaddji Edv. Buck, Ákŋoluokta, sámefoandalasáhusa Romssa stiftdirekšuvnnas. Sus leat 16 «sámi máná geaidda oahpaha dárogiela» ja lea «oadjebas ahte sii leat ovdánan dárogielas» . Guokte jagi maŋŋil ohcá Ole M. Thomassen doarjaga Sámefoanddas. Sus leat 22 sámi máná Gáltta oahpaheaddjibiirres, ja čujuha dasa ahte son mannan jagi oaččui 15 speciedalera «buolleviidnadivatkássas» . Gáltta biire fátmmastii dalle maiddái Duorppalvuona, go Láhpi suohkanbáhppa, P. Megrund, čállá ohcamii ahte son dađe bahábut ii leat beassan dárkkistit nugo galggašii: «Duođaštettiin ahte lea riekta nu mo ohcci lea čállán sámi mánáid logu ja oahppoáiggi birra, ferten mearkkašit, ahte go heajosdálki lea hehtten mu geahččalemiid doallat skuvlaeksámena Duorppalvuona biirres, in dovdda persovnnalaččat mánáid ovdáneami dárogielas doppe, muhto vásáhusaid vuođul, mat mus leat Gáltta biirre mánáiguin... ja sámi mánáiguin, geat bohte maŋimus konfirmašuvdnii, duosttan jáhkkit, ahte Thomassen áŋgirvuođain ja ovdánemiin bargá mánáid dárogieloahppama ala, dasgo son juohke láhkai lea čeahppi ja doaimmalaš iežas skuvladoaimmas.» ¶
1880 almmuhii Romssa bismágoddedirekšuvdna ođđa ja goavvásit giellageavahaninstruvssa ((9)) biirriin main ledje sámi ja kveana oahppit. Dan oktavuođas bivddii skuvladirektevra buot suohkaniid skuvlastivrraid čilget mo sii sáhttet čađahit instruvssa. Earret eará lei nu ahte muhtin biirriin sáhtášedje ain geavahit sámegiela oahpahusgiellan daidda ohppiide geat ledje badjel 12 jagi dalle go instruksa bođii. Ákŋoluovtta suohkan cealká vástádusastis ahte skuvlakommišuvdna geassemánu 10. b. 1881 ovttajienalaččat lea mearridan: «Ođđa instruksa čađahuvvo Ákŋoluovtta oahpaheaddjibirrasis ahkeráji haga, ja maiddái Gáltta biirres Gáltta-Duorppalvuona guovllus, muhto ahkerádji doalahuvvo Duorppalvuona biirres namuhuvvon guovllus, daid mánáid hárrái, geat dál vázzet skuvlla, ja mánáid hárrái, geat dán rájes šaddet skuvlageatnegahttomin geahččaluvvo dattetge dáppe nai ođđa instruksa čađahuvvot.» ¶
Ii liikkáge lean nu álki čađahit dárogiela oahpahusgiellan. Ohcamušastis 1886 Finnefondii govvida I. Dahl, guhte dalle lei oahpaheaddjin Gálttas/Duorppalvuonas, gielladiliid biirres ná: «Skuvlamánáid lohku lea 37, main njealjis leat dážat. Loahpat leat sámit, sámi-kveanat ja dáža-kveanat. Dáin leat 15:s geaidda ferte adnit dušše sámegiela, dasgo ii oktage máhttán dárogiela dalle go mun álgen deikke. Loahpaide dán mánnájoavkkus dárbbašuvvo eanet unnit sámegiella.» ¶
Reivvestis Romssa bismágotti skuvladirektevrii 22.12.1890 čállá skuvlastivraovdaolmmái M. H. Vinsnes: Ákŋoluovtta skuvlastivrra evttohus skuvlalága §73 mielde, mearriduvvon čoahkkimis 27/9-90, maŋŋil go lea háhkan biirečoahkkimiid cealkámušaid, lea: «Gáltta ja Duorppalvuona biirret besset geavahit sámegiela risttalašvuođaoahpahusas dan muddui go oahpaheaddji gávnnaha dan vealtameahttumit dárbbašlažžan máhtu fievrrideapmái. Mii muđui guoská oahpahusgillii, de báhcá geavahussii ja njuolggadussan bismágotti instruksa 1880:s.» ¶
Go namuhuvvon biirret ožžot lobi dása, mas oahppogirjjiid geavaheapmi sámi teavsttain dárogiel teavstta bálddas,eaktuduvvo, de lei sivvan dat go dáid biirriin lea stuora eanetlohku álbmogis sámit, ja biirečoahkkimat leat cealkán ahte háliidit sámegiela geavaheami veahkkegiellan risttalašvuođaoahpahusas.» ¶
Skuvlastivrra reivii lea bismá čállán kommentára: «Ahte lea oahpaheaddji duohken mearridit galgá go, ja man muddui galgá geavahit sámegiela risttalašvuođaoahpahusas ii leat buorre. Ii go dát mearridanváldi berre gullat skuvlastivrii ja čađahuvvot vuosttažettiin váhnemiid sávaldagaid mielde? Romsa, čakčamánu 24. b. 1891. J. A. Skaar.» ¶
Dáruiduhttinpolitihkka lei garrasit stivrejuvvon guovddáš eiseválddiid bealis. Leat máŋga ovdamearkka ahte Girko- ja oahpahusdepartemeanta lea stivren bienasta bitnii skuvlabiiredásis man muddui galggai leat lohpi geavahit sámegiela skuvllas. 1896:s čálii departemeanta reivve Romssa skuvladirektevrii muitalit «ahte dept. skuvlalága §73, 2. oasi, mielde mearrida čuovvovaš njuolggadusa Romssa bismágotti vuolábealde namuhuvvon skuvlasuohkaniid oahpahusgiela hárrái:» Dás válddahallá dasto 15 suohkana, ja loahpas boahtá dát: «Mii 15) Ákŋoluktii guoská, de mis ii leat mihkkege ákkaid dan vuostá, ahte Gáltta ja Duorppalvuona biirriin sámegiella geavahuvvo smávvaskuvlla oskkoldatoahpahusas, dan muddui go skuvlastivra gávnnaha dan dárbbašlažžan. Stuoraskuvlla oahpahusas sáhttá sámegiella seamma biirriin geavahuvvot veahkkegiellan dárogiela bálddas, mas lohkan- ja oahppogirjjit sámegielat teavsttain sáhttet geavahuvvot ovttas dárogiel teavsttain» ¶
Dát geažuha nappo dan guvlui, ahte gáibádusat leat ložžejuvvon dan plána ektui, mii mearriduvvui 15 jagi ovdal, ahte galggai geavahit dušše fal dárogiela vuosttaš luohká rájes. ¶
Vaikko bohte oktilaš raporttat mat muitaledje «ovdáneami» birra, de eai diktán Ákŋoluovtta sámit iežaset dáruiduhttojuvvot nu álkit. Muhtin ohcamat Finnefondii muitalit baicce vuostehágu birra dáruiduhttimii. 1890:s čállá Gáltta ja Duorppalvuona oahpaheaddji Kristen Bruflodt: «Dál leat 34 sámi máná. Mánáid ovdáneami dárogielas hehtte mealgadit dat, ahte váhnemiin lea vuosteháhku dárogillii, ja danin álo sámástit ruovttus, belohahkii lea maiddái skuvlajávkan hehttehussan.» ¶
Máŋggaid jagiid dán maŋŋá čállá Bruflodt ohpihii «bistevaš vuostehágu» dahje «sitkes vuostehágu» birra, dassái go son 1900:s čállá ahte «váhnemat ge eai leat čájehan nu stuora vuostehágu dárogiela vuostá go ovdal» . ¶
Oažžun dihte doarjaga Sámefoanddas ii lean doarvái ahte oahpaheaddji čálii iešdieđáhusa dáruiduhttinbarggustis. Fertii maiddái dokumenterejuvvot ahte instruksa čuvvojuvvui, ja 1893:s sáddii skuvladirektevra Killengreen Bruflodta ohcama ruovttoluotta skuvlastivrii dáinna čállosiin: «Sáddejuvvo ruovttoluotta, ja bivddán ahte almmuhuvvo: ¶
Dál addá skuvlastivraovddaolmmái M. Vinsnes guhkes čilgehusa, mas ee. čállojuvvo: «... Gáltta guovllus dáhpahuvvá oahpahus dárogillii 1880 instruvssa mielde. Dušše go oahpaheaddji ii sáhte eará láhkai oažžut mánáid ipmirdit maid son lea dadjan dahje oahpahan, váldojuvvo sámegiella veahkkin. Mánát ohppet ruovttubargguideaset dárogillii. Spiehkastat dahkkojuvvo dattetge muhtin duottarsámemánáiguin Duorppalvuona biirres, sii besset oahppat oskkuset sámegillii skuvlastivrra dohkkehemiin – muđui láhttejuvvo singuin nugo eará mánáiguin ge. Bottuin, stoahkama áigge, rávvejuvvojit mánát dárostit guhtet guimmiideasetguin, nugo oahpaheaddji maiddái álo dárosta (prinsihpas) mánáiguin ja váhnemiiguin. ¶
Ovdáneapmi dárogielas lea maŋimus 2 jagi leamaš oalle mearkkašahtti, ja muhtin sámečearddalaš mánát sáhttet velá cealkit oalle bures maiddái čálalaččatge dárogillii. Muhtin ruovttuin ipmirdišgohtet dál, ahte mánát fertejit máhttit dárogiela ... .... , nu ahte sáhttá jáhkkit ahte dát guovllut farga šaddet leat oalle dáruiduvvon, go juo dárogielat bearrašat han birastahttet sin buot guovlluin ...» ¶
Dál lea maiddái mielddusin biddjon oahppilistu árvosániiguin. Measta buot ohppiin lea dušše goargun -sen ja -datter, muhto listtus mii oaidnit namuhuvvon maid ; guoktásis lea goargun Sara ja ovttas fas Hætta. ¶
Lea Bruflodt geas lea eanemus ohcamat Sámefondii dan áigge, muhto 1901:s lea sullasaš ohcan oahpaheaddjis Knut A. Møgsteris, geas ledje Goahteluovtta ja Mearragohpi skuvlabiirret: «Dieđihuvvo ahte lean leamaš oahpaheaddjivirggis Ákŋoluovtta skuvlasuohkanis 1884 čavčča rájes, ja mus lea eanáš dušše leamaš oahppit geain lea seaguhuvvon duogáš, ja geaid mearri 54 skuvlageatnegahtton máná joavkkus lea maŋimus skuvladieđáhusa mielde leamaš 45 máná. Eatnasiin dáid mánáid ruovttuin hupmet boares olbmot beaivválaččat sámegiela ja kveanagiela, muhto nuorat fas hupmet álkidit dárogiela, nu ahte dáruiduhttin lea maŋimus jagiid mannan mealgat ovddosguvlui dán guovllus, ja danin duosttan dadjat ahte skuvllas lea leamaš dehálaš oassi das.» ¶
Báikkálaš skuvlastivra fertii addit doarjjacealkámuša ohcamiidda Sámefondii. 1901 attii Ákŋoluovtta skuvlastivrra ovdaolmmái dán doarjjacealkámuša: Hearrá Romssa skuvladirektevra Mielddusin bohtet ovdan ohcamat oažžut bálkálasáhusa sámefoanddas dáin: 1. Oahpaheaddji K. Bruflodt 2. » K. Møgster 3. » A. Jox Oahpaheaddji K. Bruflodt lea bargan Ákŋoluovtta skuvlasuohkanis oahpaheaddjin olles virggis 14 jagi 32 vahku jahkásaš oahpahusáiggiin, oahpaheaddji K. Møgster 17 jagi 32 vahku jahkásaš oahpahusáiggiin, ja oahpaheaddji A. Jox 29 jagi 32 vahku jahkásaš oahpahusáiggiin. Buot oahpaheddjiin leat leamaš sámi váhnemiid mánát oahpahan láhkai, ja leat bargan hui áŋgirit dáruiduhttinbargguin, nu ahte vuhtto stuora ovdáneapmi, dan dihte rávven buoremusat ahte buot 3 oahpaheaddji ožžot lasáhusa Sámefoanddas 3,00 ru. skuvlavahkkui. Ákŋoluovtta skuvlastivra, Bredvik (Govdaluokta) 25/11 1901 Dearvvuođaiguin Alb. Krane doaibmi ovdaolmmái ¶
Dán golmma oahpaheaddji ohcanskovit čájehit maid biirriin sii oahpahedje ja mii dain lei mánáid giellan: Ákŋoluokta ja Govdaluokta «Dárogiella, belohahkii sámegiella» Goahteluokta ja Mearragohppi «Dárogiella, sámegiella ja kveanagiella» Gáltta ja Duorppalvuotna «Seaguhuvvon sámegiella ja dárogiella» ¶
Dán jagis mis leat maiddái Gáltta/Duorppalvuona sámi ja kveana ohppiid árvosátnelistu. Doppe ledje dalle olles 39 sámi máná. Listui leat čállojuvvon mánáid orrunsajit, ja dat čájehit ahte dalle orro sámit hui máŋgga báikkis dán guovllus. Dá leat báikenamat dan hámis go leat listus. Mii leat lasihan sámegiel namaid dakko gos diehtit: Fugleberg (Loddebákti), Valan, Klasnes, Mebotten (Gaskačiehka), Øifjord (Duorppalvuotna), Oxvig, Grunfjord, Børfjordvig, Gammelhjem, Galten (Gáltta), Pompervig, Børfjord (Bearvuotna), Ofjord (Uffirvuotna), Veines, Øen, Dønnesfjord (Dutnjesvuotna), Bøle (Bievla). ¶
Sállanis, nu go máŋgga guovllus gos sámit ja dážat orro seahkalagaid, ledje dážat badjeseahtun. Sámit ledje guollebivdit, smávvadálolaččat ja boazoeaiggádat, elle dábálaččat oalle geafes diliin ja sis lei unnán árvu stuoraservodagas. Oahpaheaddjit, geat ovdal ledje maid luhkkárat / girkolávlut, gulle báikkálaš servodaga alit sehtui. Sii bohte dábálaččat olggobealde ja sis ledje dávjá almmolaš doaimmat suohkaniin. ¶
Mii eat leat gávdnan makkárge duođaštusa dasa ahte Sállana sámit leat leamaš oahpaheaddjin Ákŋoluovttas. Muhto muhtin sisafárren sápmelaš lei oahpaheaddjin dáppe 1873 rájes 1914 rádjái. Su namma lei Anders Andersen Jox ((10)) , son lei riegádan Kárášjogas 1847:s ja son bođii mánnán guođoheaddjin Ákŋovutnii. Son váccii Álttá oahpaheaddjiskuvlla, gos gearggai 1870:s. Oahpaheaddjiskuvllas muitaluvvo ahte "álggedettiin sus lei olles gealbu dárogielas, iežas eatnigiela lassin." ((11)) . ¶
Jox oahpahii álggos Duorppalvuona – Gáltta skuvlabiirres, mii dalle ferte leat leamaš johtti skuvla, go dáid guovlluide huksejuvvojedje skuvllat easkka maŋŋil. Doppe gal fertejedje stuora oassi ohppiin leamaš sámegielagat dalle. 1872:s son šattai oahpaheaddjin Mátta-Várjjagis, gos sus ledje eanaš sámi biirret, Ruovdevuonas Reaisavutnii. Dalle go Jox barggai doppe čálii báhppa Christophersen su birra ahte son "máhtii ollásit sihke dárogiela ja sámegiela. Sus ledje eambbo go dábálaš návccat oahpaheaddjin ja čađa nana ja rehálaš luondu, mii dagai ahte son sáhtii čájehit fámolašvuođa seammás go lei  mearálaš ja viissis álbmoga ektui mii lei nu vuollegis dásis go Mátta-Várjjaga sámit sihke morálalaččat ja intellektuálalaččat. Lei lohpideaddji nuorra olmmái ja hearva min oahpaheaddjisehtui, buohkat rábme su suohkanis guovtti jagi doaimma maŋŋá." ((12)) ¶
1875 rájes 1914 rádjái son lei oahpaheaddjin ja luhkkárin Ákŋoluovttas (girkobáikkis) muhto ferte maid leat oahpahan Goahteluovttas. Go son 1882:s ozai bálkálasáhusa Sámefoanddas de čálii suohkanbáhppa Meyer doarjjacealkámuša: «Ákŋoluovtta biirres sus leat vissa dušše moadde sámi máná, muhto Goahteluovtta biirres fas mealgadit eanet, ja duosttan vissásit cealkit ahte dát mánát obanassii čájehit čielga ovdáneami dárogielmáhtus." ¶
Anders A. Jox lei oahpaheaddji ja sátnejođiheaddji Ákŋoluovttas. Dát govva heaŋgá suohkanstivralanjas. ¶
(Govva: Ákŋoluovtta suohkan) ¶
Joxas ledje maiddái máŋga almmolaš doaimma, muhtin áiggi son lei skuvlastivrajođiheaddjin ja de lei Ákŋoluovtta sátnejođiheaddjin 1890–1907. ¶
1875 rájes 1884 rádjái lei Ákŋoluovtta suohkanis vel nubbi ge sámi oahpaheaddji, geas lei eksámen Álttá oahpaheaddjiskuvllas, Ole M. Thomassen, Ivgus eret. Son čálii maŋŋil čilgehusa mearrasámiid eallima ja vieruid birra, mii almmuhuvvui easka 1999:s girjin Lappenes forhold ((13)) . Das čujuha ee. dasa maid son lei vásihan Ákŋoluovtta sámiid gaskkas. ¶
Giellamolsun sámegielas dárogillii álggii muhtin giliin juo 1800-logu loahpas. Reidar Nielsen muitala girjjistis Folk uten fortid ((14)) áhčis birra ahte son šattai bajás Bearvuonas sámegielat váhnemiiguin, muhto ieš oahpai dušše dárogiela. «Sámegiella lei dárbbašmeahttun» , logai son ieš maŋŋil. Áhku ja ádjá ággan válljet dárogiela lei vuosttažettiin dat go skuvla lei dušše dárogillii ja oahpaheaddji ii máhttán sámegiela. Dát bearaš orui Bearvuonas, ja skuvla lei Gálttas, olggut vuonas. Dáppe lei stuora giellaseaguhus ja buohkat han máhtte muhtin muddui dárogiela. Nannánbealde vuonain lei baicce ain dárbbašlaš máhttit sámegiela vel guhká. Doppe sámástedje measta buohkat ja mánát geat riegádedje ovdal nuppi máilmmisoađi šadde dábálaččat bájas sámegiella eatnigiellan. ¶
Nuppi dáfus fas ii leat gallásis sis, geat riegádedje Sállanis soađi maŋŋil, sámegiella eatnigiellan. Muhtimat sámástedje mánnán, muhto molso dárogillii go álge internáhttaskuvlii. Vaikko muhtimat sis geat leat riegádan ovdal 1960-logu, ipmirdit measta visot mii daddjo sámegillii, de eai leat galle sámi bajásšaddan Sállanis maŋŋil soađi geat ieža sámástivčče dál. Dat mearkkaša ahte dálá váhnenbuolvvas hui unnánat máhttet fievrridit sámegiela viidáseappot iežaset mánáide. Leat maid unnán šat sámegielat áhkut ja ádját. 80-logus lei ain sámegielat lestadiánalaš biras Ákŋoluovttas, muhto eatnasat sis leat dál juo girkogárddis. ¶
Dutnjesvuona ođđa internáhtta 1918 (Foto: Bernt Thomassen / Ulf Jacobsens fotosamling) ¶
Ákŋoluovtta suohkana vuosttaš internáhtat ledje jáhkkimis Gálttas ja Goahteluovttas, gos galget leat leamaš skuvllat internáhttalovttain juo 1880-logu rájes. 1890-logus muitaluvvo ahte ohppiin ii lean go okta girji – kátkkesmus. Oahppit fertejedje váldit borramuša mielde ruovttus. Go vušše bierggu, de lei iešguđet oahppis iežas biergobihttá ruittus, merkejuvvon ivdnejuvvon láiggiin, vai galge gávdnat rievttes bihtá fas. ¶
1918:s huksejuvvui stáhtainternáhtta Dutnjesvutnii, ja Gáltta skuvla heaittihuvvui. Internáhtta ceggejuvvui Sanden nammasaš ávdin báikái, girkogárdi áidna ránnján. Doppe ii lean oktage eará viessu, nu ahte oahpaheaddjit ja internáhtabargit fertejedje orrut skuvllas ja buot oahppit skuvlabiirres orro internáhtas. Nugo earát ge stáhtainternáhtat de lei Dutnjesvuona internáhtta buorremuddui huksejuvvon Sámefoanddas boahtán ruđaiguin. ¶
Dutnjesvuona internáhta ohppiin stuorra oasis lei sámi duogáš ja dalle go internáhtta lei ođas hupme ain máŋgasat sis sámegiela. Muhto dán guovllus orro čearddat seahkalagaid ja sámiin lei dan mađe oktavuohta dárogielagiin ahte sámi mánát ledje muhtin muddui oahppan dárogiela ovdal go álge skuvlii. Muhtin nisson gii lei Dutnjesvuona internáhta oahppin 1937 rájes muitala ahte buot oahppit dalle hupme bures dárogiela ja geavahedje dušše dárogiela gaskaneaset, vaikko muhtimat ain sámástedje ruovttus. Son muitala maiddái ahte sámi mánát eai givssiduvvon skuvllas, eaige lean riiddut čearddalaš erohusaid dihtii. ¶
Boares skuvla Ákŋoluovttas gaikkoduvvui 1930:s ja ávdnasat geavahuvvojedje internáhta huksemii. Seammás huksejuvvui ođđa skuvla mas ledje njeallje luohkkálanja, gievkkan ja oahpaheaddjilatnja. Dalle heaittihuvvui Duorppalvuona skuvlla ja oahppit sáddejuvvojedje Ákŋoluovtta internáhtii. Vaikko Ákŋoluovtta internáhtta gulai suohkanii, de oaččui dat maid mealgat huksendoarjaga Sámefonddas, sullii oktiibuot 40000 ru. áigodagas 1927–30. Dáppe lei sámi ohppiid dilli veahá earálágan go fávllabealde. Ieš skuvlabáikkis Ákŋoluovttas orro eanáš dážat, muhto máŋga internáhtamáná bohte vuonain gos orro dušše dahje measta dušše sámit. Negatiiva oaidnu sámiide, mii lei dábálaš dan áiggis, dagai ahte sámemánát dávjá hárdojuvvojedje ja givssiduvvojedje, ee. dainna go máŋgasat eai hupman nu bures dárogiela. ¶
Sihke Dutnjesvuona ja Ákŋoluovtta internáhtain lei oalle buorre standárda, dán áiggi diliid ektui, muhto eará báikkiin lei vearrát. Erenoamážit Govdaluovttas ferte leat leamaš heittot. Finnmárkku skuvladirektevrra arkiivvas lea reive maid skuvladirektevra čálii 01.11.1934 giehmánnái Bj. Kranii Govdaluovttas, son lea dalle jáhkkimis leamaš skuvlastivraovdaolmmái. Reivves váidala skuvladirektevra ahte Ákŋoluovtta suohkan ii leat ieš háliidan váldit ovddasvástádusa, ja ahte danin ii vel leat dáhpáhuvvan mihkkege internáhtain. Son čállá: «Mu bávččagahttá Breivika mánáid dihtii – internerendilit ledje duođaige heajut.» ¶
Go ovddeš oahppit muitalit Ákŋoluovtta skuvllain, de leat čađat muitalusat goaves oahpaheddjiid birra. Lei ollu bajil oahpahallan ja erenoamážit sálbmavearssat ledje dehálaččat. Ja jus eai máhttán leavssu dahje eai láhtten nugo galggašedje, de sáhtii leat garra ráŋggáštus. Erenoamáš garra oahpaheaddjit leigga áhčči ja bárdni Møgster, geat leigga oahpaheaddjin Goahteluovttas oktiibuot 1900-logu álggu rájes gitta 2. máilmmisoađi maŋŋá. Knut Møgster bođii Vestlánddas, ja sus lei oahpaheaddjioahppu Romssa semináras. Maŋŋil su bárdni Arnt jotkkii áhčis oahpaheaddjivirggis. Goappašat leigga hui bahámielagat, ja erenoamážit šadde gillát oarbbes oahppit, ja dakkárat geat hupme heajos dárogiela. Muitaluvvo ahte sáhtiiga cápmit ohppiid suorpmaid linjálain ja duhkuštit nu ahte ollu vuovttat luovvanedje oaivvis. Muhtin boares áddjá geas lea leamaš Arnt Møgster oahpaheaddjin gohčoda su , muhto lasiha ahte áhčči Møgster lei vel vearrát. ¶
1800-logu loahpas ja 1900-logu álggus ledje Ákŋoluovtta suohkanis moadde oahpaheaddji geat máhtte sámegiela ja geavahedje dan veahkkegiellan, muhto Knut Møgster čállá ohcamisttis sámefondii 1885:s: «Dán oktavuođas áiggun lasihit, ahte in leat oahppan sámegiela, go rievtti mielde ii leat dárbbašlaš ge dáppe, go eanetlohku mánáin ipmirda dárogiela oalle bures, muhto mus lea ollu rahčamuš oažžut sin cealkit dárogiel sániid riekta, sihke mii guoská jitnii ja nuhttii.» ¶
Iešguđetge gálduin leat vuostálasti dieđut dan birra man muddui leat leamaš sámit ja sámi oahppit Ákŋoluovttas. 1931:s čálii skuvladirektevra Chr. Brygfjeld raportta iešguđetge Finnmárkku suohkana birra. Das son govvida Ákŋoluovtta suohkana ná: «Dán suohkana ferte árvvoštallat čielga dáru biiren, earret Stiertná fávllabealde. Doppe orrot moadde bearraša, mat hupmet sámegiela. Dat 8-9 máná gullet Ákŋoluovtta internáhttii (6-oasát skuvla). Ii oktage oahpaheaddji Ákŋoluovttas máhte sámegiela.» ¶
Maŋimuš han lei vissásit riekta, muhto čuoččuhus ahte Ákŋoluovtta oassi Sállanis lea čielga dáru, lea oalle imašlaš go eará raporttat, sihke dan áiggi ovdal ja maŋŋá, leat namuhan sámegielat ohppiid sihke sullo siskkit ja olggut bealde, ja ahte 1930 olmmošlohkamis registrerejuvvojedje 109 sámegielaga Ákŋoluovtta suohkanis. Vaikko skuvladirektevra lei garra dáruiduhtti, de son lea eanáš eará suohkaniin addán luohtehahtti dieđuid. Sáhttá danin jearrat vuođđuduvvá go su govvádus báikkálaš skuvlastivrra dieđuid ala, ja sáhttá go stivra leat háliidan čiegadit man ollu sámit ledje álbmoga ja ohppiid gaskkas. ¶
Soađi áigge, 1943:s, čađahuvvui iskkadeapmi sámi mánáid birra Finnmárkku suohkaniin. ((15)) Ná vástiduvvo Ákŋoluovttas gažaldahkii galle sámi máná leat suohkanis: «Vihtta sámi máná. Dutnjesvuona skuvlabiire. Sáhttá muitalit ahte mánáid váhnemat leat bistevaš ássit. 4 máná áhčči oažžu ealáhusas guolásteamis, ja 5. máná áhčči fas boazodoalus.» Mii sáhttit dorvvolaččat dadjat ahte dalle ledje gal ollu eanet sámi oahppit, sihke Dutnjesvuona biirres ja eanáš maid suohkana eará biirriin. ¶
Nugo máŋgga eará sajisge Finnmárkkus soađiáiggi de hehttejuvvui skuvlavázzin gaskkohagaid maiddái dáppe, dasgo duiskalaččat válde skuvllaid iežaset soalddáhiid atnui. Ákŋoluovtta suohkanis ledje oalle ollu NS-miellahtut, muhto vissa eai lean oahpaheaddjit sin gaskkas, vaikko unnimusat okta oahpaheaddji iskkaduvvui soađi maŋŋá dan dihte go sus ledje «eahpečielga našuvnnalaš guottut» . ¶
Goahteluovttas muitaluvvo ahte Arnt Møgster biehttalii čuovvumis nasisttaid gohččuma lohkat ng. skuvllas. ¶
Duiskalaččat bolde buot suohkana skuvllaid ja internáhtaid 1944 skábmamánu. Sállanis ledje erenoamáš máŋgasat geat báhtaredje evakueremis ja orro čiehppasiin, gođiin ja barttain dálvit. Dan áiggi dieđusge ii šaddan makkárge skuvlavázzin. Maŋŋil juovllaid evakuerejuvvojedje eanaš siviilat Sállanis Skottlándii brihttalaš soahteveahkafatnasiiguin. Doppe álggahuvvui dalle sierra skuvla norgalaš mánáide. ¶
Dalle go olbmot máhcce viessobázahusaide, besse ollu mánát vázzit skuvlla Vuotnabađa (Finnfjordbotn) internáhttaleairras Romssas, dan botta go huksejuvvojedje gaskaboddosaš skuvllat ja internáhtat. Skábmamánus 1945 čálii Vuotnabađa skuvlaleairra jođiheaddji, Pavel Andersen, reivve Ákŋoluovtta skuvlastivrii ahte vahkku maŋŋil galggai sáddejuvvot skuvlasáhttofanas viežžat mánáid Vuotnabahtii, ja ahte Ákŋoluovtta oahppit geat galge leat mielde, fertejedje leat gergosat Goahteluovttas. Reivves rámpo Andersen man buorit dilit sis lea leairras: «Váhnemat eai galgga ballat sáddet mánáid dohko, go doppe šaddet sihke oahpaheddjiin ja mánáin leat buorit dilit. Buot bráhkat, eatnasat guovtti gearddis, leat čábbát huksejuvvon. Doppe lea velá parkeahtta ge láhttis muhtin bráhkain. Lea elektralaš čuovga ja guovddáš-liggen buot bráhkain. Leairras mis lea doavttir, bátnedoavttir, buohccedivššár, sihke ...(?) ja sávdni.» ((16)) ¶
Buohkat eai lean dattetge seamma duhtavaččat diliiguin, ja mii diehtit ahte unnimusat okta bearáš Ákŋoluovttas vieččai mánáidis ruovttoluotta leairras, vaikko sidjiide ii leange eará molssaevttolaš skuvlafálaldat. Dasa ii liikon skuvladirektevra Lyder Aarseth, gii 09.03.1946 čállá reivve mánáid áhččái: «Lean ožžon dieđu ahte don leat viežžan mánáidat ruovttoluotta Vuotnabađa skuvlaleairras. Dovddan maiddái du kritihka Nordlys-bláđis leairra diliid ektui. Dán kritihka dihtii leat don guoddaluvvon politiijai , nu ahte dát ášši mearriduvvo dikkis. Vuotnabađa skuvlaleaira lea nu buorre go mii dálá diliin lea vejolaš, ja lea máksán ollu ruđa ja rahčamušaid álggahit ja jođihit dan. ... Sii geat leat nu gáibideaddjit ahte eai hálit mánáideaset dohko fertejit ieža eará láhkai gozihit ahte mánát ožžot dan oahpu maid skuvlaláhka gáibida. Jus eai daga dan, de ráŋggáštuvvojit sáhkuiguin. ...» ¶
Jagiin 1946-47 huksejuvvojedje skuvlabráhkat viđa báikái; Ákŋoluktii, Goahteluktii, Mearragohppái, Bearvutnii ja Govdaluktii. Guovtti maŋimusas lei internáhtta. Dan maŋŋá huksegohte bistevaš skuvlavisttiid. Mearragohpi, Goahteluovtta ja Breivika skuvllat ledje gárvásat árrat 1950-logus. Ákŋoluovttas lei ođđa skuvla internáhtain gárvvis 1957:s. Ákŋoluovtta internáhtta lei maŋimus mii lei doaimmas suohkanis, ja dat heaittihuvvui 1968:s. Breivika skuvla heaittihuvvui 1963:s ja oahppit sirdojuvvojedje Goahteluktii. ¶
Bearvuonas lei skuvla ja internáhta seamma bráhkas, Skuvla heaittihuvvui 1967:s (Dovdameahttun govvejeaddji. Gáldu: Øyfolk 1996) ¶
Internáhtaoahppit ja bargit Bearvuona internáhta boardagis giđđa 1952 (Dovdameahttun govvejeaddji. Gáldu: Øyfolk 1996) ¶
Dutnjesvuona internáhtta ii huksejuvvon šat ođđasis, ii ge dohko huksejuvvon sierra skuvlabráhkka ge. Oahpahus lei álggos priváhta viesus, maŋŋil servodatvisttis, dassái go skuvlavisti lei gárvvis 1967:s. Dalle heaittihuvvui seammás Bearvuona internáhtta, ja skuvla ja oahppit sirdojuvvojedje Dutnjesvutnii. Muhto dan áigge ledje olbmot juo fárrestallagoahtán eret fávllabealde vuonain, ja Dutnjesvuona skuvla heaittihuvvui dušše 6,5 jagi doaimma maŋŋá. ¶
Ákŋoluokta gullá suohkaniidda main maŋŋil soađi ledje stuora váttisvuođat háhkat bistevaš ja gelbbolaš oahpaheddjiid. Ovdamearkan das lea Dutnjesvuona skuvla, mas olles áiggis go skuvla lei doaimmas ii lean oktage bistevaš oahpaheaddji. Measta buohkat bohte lulde ii ge oktage lean guhkit go jagi. ¶
Čállosis Melding om skolene i Finnmark 1945–70 čállá skuvlahoavda Per Gulbrandsen: «Suohkana oahpaheaddjidilli lea leamaš hui molsašuddi, muhtun báikkiin oažžu dadjat eai oppa leatge oahppan oahpaheaddjit, nuppiin fas leat dušše oahppan oahpaheaddjit. Dál lea sullii 1/5 oahpaheaddjiveagas bistevaččat ásaiduvvan, nuppit fas fárrejit, eatnasat juo jagi maŋŋá, muhtumat 3–5 jagi maŋŋá.» ¶
Olbmot fárrestalle dađistaga ja čohkiidedje guollevearaide; Ákŋoluktii, Goahteluktii ja Mearragohppái, ja 1967 rájes leage leamaš skuvla dušše dán golmma báikkis. Dan dihte go máŋgasat leat fárren eret ja suohkanis lea heajos ruhtadilli, de lea moatti háve leamaš sáhka heaittihit ovtta dahje guokte skuvlla, muhto dán rádjái (2007/08) leat buot golmmas ain doaimmas. ¶
Áigodagas ođđasithuksemis 1990-logu rádjái lea váttis gávdnat maidege almmolaš skuvlabáhpáriin mii čájehivččii ahte leat leamaš sámit Ákŋoluovtta suohkanis. Unna cavgileami oažžut dattetge das ahte 1946 lei Dutnjesvuona biireovdaolbmá namma Mathis Mjenna. Son lei maiddái skuvlastivrra miellahttu ja jáhkkimis ledje maiddái eará sámit dalle skuvlastivrra miellahttun ja várrelahttun. ¶
Vaikko ii mihkkege leat čállon dan birra báhpáriin mat leat seilon, de muitalit olbmot geat vázze skuvla soađi maŋŋil ahte dalle maid givssidedje sihke mieloahppit ja oahpaheaddjit sámi ohppiid dan dihte go ledje . ¶
50-60-jagiin lei Goahteluovttas oahpaheaddji geas lei sámi duogáš, Gunnar Lille. Son lei álgoálggus Deanus eret. Muitaluvvo ahte dalle go son deaivvadii ođđa luohkáin de jearai luohkás geain lei sámi duogáš. Oahppit muitaledje dan ruovttus, ja dalle gal muhtin eadni bealkkehii garrasit oahpaheaddji, ja celkkii ahte dakkáraččaid ii galgga oahpaheaddji jearrat. ¶
Ákŋoluovtta skuvlla oahppit murjenmeahcis Sállanis 1957 čavčča. Govva lea Barbbostagas, Ákŋovuotna lea gova olgeš bealde. Oahpaheaddji lea Jakob Haugen. Oahppit leat (gurut bealde):Birgith Johnsen, Nelly Eriksen, Anne Kari Hansen, Bjørg Pedersen, Vilgunn Brattfjord, Inger Lise Mauseth, ?, Ruth Larsen, Tove Kivijärvi, Liv-Sissel Amundsen, bak: Torleif Eriksen, Emil ?, Fredrik Antonsen, ovdabealde: Viggo Eilertsen, Reidar Nilsen, Roar Mauseth, Per Jonny Jacobsen, Gunnar Isaksen. (Gova luoikan Olav Isaksen) ¶
Sámi skuvlahistorjá ihtigoahtá fas easka go muhtin váhnemat 1990-logus ohce sámegieloahpahusa mánáidasaset. Ja 2008:s lohke 15 oahppi suohkana guovtti skuvllas sámegiela nubbin giellan, máŋga jagi maŋŋil go sin ádját, áhkut ja máttarváhnemat dáruiduhttojuvvojedje Sámefoandda doarjagiin. ¶
((1)) Niels Knag: Matricul oc Beschrifuelse ofuer Findmarchen for Anno 1694. I: Utne og Solberg (red.): Finnmark omkring 1700. Aktstykker og oversikter . Etnografisk museum 1938. ((2)) Baard Tvete: Skolebøker for samebarn i Norge fra Thomas von Westen til i dag. NLH 1955, s. 4. ((3)) Lea vejolaš ahte dát sáhttá leat Miššuvdnakollegia arkiivvas, Riikkaarkiivvas, muhto mis ii leat vel leamaš liiba ohcat doppe. ((4)) Sørøysund bygdebok čuoččuha baicce ahte 1861:s Láhppi báhpagielddas, mii dalle maiddái fátmmastii Ákŋoluovtta, ii lean oktage bistevaš skuvla, dušše 3 johttiskuvlla ((5)) Friis etnográfalaš kárttat gávdnojit interneahtas: http://www.dokpro.uio.no/friiskartene/1861/1861oversikt.html ((6)) Stortingsproposisjon nr. 2–1878: Ang. Sprog- og Skoleforholdene blandt Kvænerne og Lapperne i Tromsø Stift. ((7)) Helge Dahl: Språkpolitikk og skolestell i Finnmark 1814-1905 , s. 106 ((8)) Sámefoandda birra sáhttá lohkat Henry Minde artihkkalis Sámi skuvlahistorjá 1 -girjjis. . ((9)) Helge Dahl: Språkpolitikk og skolestell i Finnmark 1814–1905 , s. 161 ((10)) Helge Dahl: Språkpolitikk og skolestell i Finnmark 1814–1905 , s. 227 ((11)) Olles instruksa gávdno Henry Minde artihkkalis Sámi skuvlahistorjá 1 -girjjis. ((12)) Mii čállit dás su nama nugo lea čállon su hávdegeađgái Ákŋoluovtta boares girkogárddis. Giligirjjis ja suohkana sátnejođiheaddjigalleriijas čállo fastain Andreas A. Jox. Giligirji muitala maid ahte son jámii 1930:s, muhto mii váldit vuođđun hávdegeađggi čállosa, mas čuožžu 1933.. ((13)) Thomassen, Ole: Lappenes forhold . Sámi giellaguovddáš, Gáivuotna 1999. ((14)) Reidar Nielsen: Folk uten fortid . Gyldendal 1986. ((15)) Artihkal dán iskkadeami birra boahtá maŋŋelis Sámi skuvlahistorjjás. ((16)) Pavel Andersen lei Deanus eret ja lei eváhko rádjái Jáhkogohpi (Korhámmana) internáhta oahpaheaddjin. Eanet dieđut su birra bohtet maŋŋá Sámi skuvlahistorjjás. . ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Marion Palmer iežas viesu olggobealde, Ráhkkerávjjus 2005 (Govva: Svein Lund) ¶
Marion Palmer lea riegádan 1953:s ja bajásšaddan Ráhkkerávjjus, Hámmárfeasttas ja Troandimis. Son barggai máŋga jagi guolleindustriijas ja lei luohttámušolmmoš Frionoras Troandimis. Maŋŋil son lea lohkan kulturfága Telemárkku allaskuvllas ja bargan Hålogaland amatørteaterselskapas Romssas. 1997 rájes Marion orru fas Ráhkkerávjjus, gos čáppa- ja fágagirjjálaš čállima lassin lea bargan buohcceruovttus. ¶
Artihkkalis Goarráneapmi ja dáruiduhttin Fálesnuoris dás ovddabealde mii bájuhit oahpaheaddji Johan Johansena, gii čálii ahte «Čeaváhačča biirres leat dušše 5 dážamáná, eará mánáin fas lea sámi (22), kveana (7) dahje seaguhuvvon duogáš (6). Dattetge oahpahuvvo dán biirres dušše fal dárogillii, go mánát leat hui čeahpit hupmat ja ipmirdit dan giela.» Dáid sámi mánáid gaskkas, geat ledje čeahpit dárostit, lei Mariona áhkku. Son lei seammás maŋimus iežas sogas gii máhtii sámegiela. ¶
Marion Palmer lea almmuhan golbma girjji mas leat divttat ja eará čáppagirjjálaš teavsttat. Dáid gaskkas lea okta jorgaluvvon sámegillii. Dát dikta, mii govvida Ráhkkerávjju skuvlla (Kvalsund skole) 1960-logus, almmuhuvvui álggos antologiijas Cirkum Polaris , maŋŋil diktagirjjis Utsatte strøk / Rašis guovllut. ¶
Haksui galbma feaskkir ja šovkesruoná seainnit, jorbesravddat láhkkejuvvon ráidalasat ja bieksogápmagiid skájanas ránisin málejun láhtti vuostá ¶
Haksui biebmosálbma. Ja don gii biepmat lottážiid ¶
Haksui niesteboksa, vuostabábir ja láibi oktan Sundain ja Permargariiinnain Skruvagoarkkat ruoná boahtaliid siste loika mielki ¶
Haksui Áhččemin ja Roahkkadin Ipmil geainnuid alde ¶
Haksui skuvllalatnja, suvron svámpa ja čujussoabbi ¶
Haksui dipmabábir ja bleahkkaboahtal ABC girji ja ruoná gávccešhearva. Ja lohkangirji bearpmas fasttes bleahkkadielku. ¶
Haksui čáhppes koallaskállu sloaŋkkouvssat uvnna guoras ja gaskan báhcán giehtaduodji. ¶
Boađe miessemánu šearuvuođainat. ¶
Haksui ávvuáigi, veaidalas ja giddagas seamma bottus. ¶
Čeabehačča skuvlla 2. luohkká 1958 ¶
(Gova luoikan Berit Mathisen) ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Ovddit artihkkalis čállá Unni Nilsen Fálesnuori skuvladili birra 1700-logus ahte lei oalle buorre skuvlafálaldat dalle, muhto ahte jahkečuohtemolsumis lei skuvla buorremuddui goarránan. Dán artihkkalis mii čuovvut ovdáneami 1800-logu álggu rájes, dalle go Fálesnuorreguovlu ain lei oassin Hámmárfeastta suohkanis. Das fas earuhuvvui Fálesnuorri sierra suohkanin 1869:s. ¶
Dáruiduhttima bealušteddjiid dáfus gullá Fálesnuorri sin stuorimus vuoittuide. 1800:s sámástedje measta buohkat dálá Fálesnuori suohkanis. Guokte čuohtejagi maŋŋil ii suohkanis leat báljo ovttasge vuollil 50-jahkásaččas sámegiella eatnigiellan. Ii ovttage oahppis lean sámegiella fágan ge skuvlajagis 2006–07. Mo dát rievdadus lea leamaš vejolaš? ¶
1800-logu álggus orru leamaš heittogis skuvladilli Fálesnuoris. Máŋga jagi 1820- ja 30-loguin ii lean oba oahpaheaddji ge olles Hámmárfeastta suohkanis olggobealde gávpoga, ii sámiide iige dážaide. 1850:s ledje golbma johttiskuvlaoahpaheaddji, muhto gaskamearálaččat ožžo mánát unnit go golbma vahku skuvlla, mealgat uhcit go maid skuvlalága unnimusgáibádus lei, mii dan áigge lei guokte mánu. ¶
1860-logus huksejuvvojedje moadde skuvlavistti, muhto ain fertejedje máŋgasat birget johttiskuvllain. 1880-logus lei oahpahus Jáhkovuonas oktasašgoađis, gos šibihat ledje siskkimusas, olbmot orro gasku ja skuvla lei feaskáris. ¶
Vaikko 1800-logus bohte sihke dážat ja kveanat Fálesnuorrái, de hupme eatnasat ain sámegiela. 1886:s ledje Fálesnuori suohkanis golbma sámi biirre ja okta dáru/sámi biire ja dasa lassin johttiskuvla sámi mánáid várás. Easka 1930 olmmošlohkamis ledje dárogielagat veahá eanet go sámegielagat. ¶
Man muddui de máhtte sámegielagat dárogiela? Dán ášši hárrái leat hui vuostálas čuoččuhusat. Suohkanbáhppa C. Aars čuoččuhii 1849:s ahte su báhppagielddas máhtte mearrasámit nu bures dárogiela ahte sámegiella lei dárbbašmeahttun oahpahusas. Semináraoahpaheaddji A. J. Lasson muitalii fas jagi maŋŋil ahte rihppaskuvllas ledje 20 sámi gaskkas 18:s geat eai ipmirdan dárogiela, guovttis fas ipmirdeigga veahá. Dattetge geavahuvvojedje dárogiel girjjit. Suohkanbáhpa garra dáruiduhttinlinjá dihtii eai geahččalan ge ávkkástallat vejolašvuođaid mat gávdnojedje atnit sámegiela oahpahusas. Vaikko 1860-logus bohte oahppogirjjit duppal teavsttain, de geavahuvvojedje dušše dárogiel girjjit skuvllas. Giligirjji mielde ledje 1874:s 115 skuvlamáná Fálesnuori suohkanis, ja 78:s sis háliidedje oahpahusa sámegillii. 1800-logu loahpas uhkidedje olbmot váidalit bismái go báhppa hehttii sámegiela geavaheami. Sámi ohppiid árvosátnelistu 1886:s čájeha ahte 35 oahppi gaskkas lei olles 23:s árvosátni 4,5 dahje 6, mii mearkkaša ahte sii máhtte hui unnán dárogiela ((1)) ¶
Reive maid skuvlastivra sáddii Skuvladirektevrii 1890:s čájeha čielgasit ahte váhnemat háliidedje oahpahusa sámegillii, muhto skuvlastivra ii háliidan addit dan: «Skuvladirektevrra čállosa mannan jagi golggotmanu 8.b. hárrái, álbmotskuvla oahpahusgiela birra (Álbmotskuvlalága §73 nubbi oassi), lea skuvlastivra čoahkkimis mannan jagi skábmamánu 7. b. ovttajienalaččat cealkán ná: «Eat duostta rávvet, ahte vejolašvuohta geavahit sámegiela dahje kveanagiela Fálesnuori álbmotskuvlla risttalašvuođaoahpahusas viiddiduvvo nu, ahte váhnemat besset mearridit giela mii galgá geavahuvvot. Skuvlastivra oaivvilda, ahte dákkár ortnet mielddisbuvttášii ráfehisvuođa ja dasa lassin vahágahtášii skuvlla ollislaččat. Baicce sáhttit evttohit, ahte sámegiella dahje kveanagiella, nugo dán rádjáige, geavahuvvo veahkkegiellan, ja ahte dat guovttegielat lohkan- ja oahppogirjjit mat dál geavahuvvojit, ain dollojuvvojit.» ¶
Girkodepartemeanta árvvoštalai 1898:s Fálesnuori suohkana oktan daid suohkaniin gos ain lei dárbu geavahit sámegiela veahkkegiellan. ¶
Jiepmaluovtta skuvla 1908 ¶
(Govva: Bernt Thomassen / Ulf Jacobsena govvačoahkkaldat) ¶
Kluppu skuvla ¶
(Govva: Bernt Thomassen / Ulf Jacobsena govvačoahkkaldat) ¶
Lea váttis gávnnahit mo oahpaheddjiid čearddalaš duogáš lea leamaš áiggiid čađa, muhto ollu čujuha dasa ahte sihke 1700- ja 1800-logus lei stuora oasis Fálesnuori oahpaheddjiin sámi duogáš. Ja máŋgasat geavahedje sihkkarit sámegiela muhtin muddui oahpahusas. 1800-logu gaskkamuttu oahpaheddjiid gaskkas mii gávnnaimet namaid Peder Nilsen Magga ja Henrik Nilsen Magga. Eará oahpaheddjiid namaid vuođul sáhttit oaidnit ahte muhtimat ledje dán guovllu mearrasámit, nuppit fas dážat. Áiggi mielde šadde eanet ahte eanet dáža oahpaheaddjit. ¶
Erenoamáš bissovaš oahpaheaddji lei Henrik Arild, gii lei álbmotskuvlla biirreskuvlaoahpaheaddji áigodagas 1860–1901. Sus lei váldoorohat Riehppovuonbađas, skuvlla oahpaheaddjiásodagas, muhto oahpahii maiddái eará skuvllain suohkanis, ee. Náivuona biirres. Su bearraša birra muitaluvvo giligirjjis ahte buohkat dárostedje. Ieš son dulkui dáro-, sáme- ja suomagielaid gaskkas. Arild ferte leat geavahan sámegiela veahkkegiellan, go su ohcamis Finnefondii 1886:s lea listu mas namuhuvvojit oahppit geaidda ferte geavahit sámegiela veahkkeneavvun. ¶
Maŋimus jagiid ovdalgo Henrik Arild šattai penšunistan, lei su bárdni Andreas Arild, sadjásaš oahpaheaddjin. Arild-bearrašis ledje seahkalas máttut, muhto háliidedje ovdanbuktit iežaset dážan. Mii bájuhit dán girjjis Andreas Arilda muitalusa dan birra go bođii oahpaheaddjin Jáhkovutnii 1898:s, ja ovtta su ohcamušain sámefondii. ( ). ¶
Čeabehačča skuvla ¶
(Govva: Bernt Thomassen / Ulf Jacobsena govvačoahkkaldat) ¶
Henrik ja Andreas Arilda maŋisčuovvu lei dat oahpaheaddji Fálesnuoris gii maŋŋil lea leamaš beakkáneamos. Anders Larsen Silvvetvágis Návuonas riegádii 1870:s. 1895:s son bođii vuosttaš háve Jáhkovutnii bargat oahpaheaddjin. Sus ii lean dalle vel oahpaheaddjioahppu, dan son oaččui Romssa semináras 1897–99. Maŋŋá go lei bargan golbma jagi oahpaheaddjin Reaššvuonas Álttás ((2)) , oahpahii son Fálesnuori suohkanis áigodagas 1902–1918. Nu go su ovddasmannisge de lei sus váldoorohat Vuotnabađa (Fjordbotten) skuvllas Riehppovuonas. Doppe lei 1908:s 10 vahku smávvaskuvla ja 12 vahku stuoraskuvla, nu ahte sus lei áigi oahpahit maiddái eará skuvllain; Náivuonas, Jáhkovuonas ja Gámanjárggas. Dalle go Anders Larsen bođii Fálesnuorrái ledje suohkanis čieža skuvlabiirre, muhto dušše fal guokte bistevaš oahpaheaddjivirgi. Dalle go son heittii ledje njeallje oahpaheaddji. Biirret rievdaduvvojedje ohpihii, nugo maiddái dat man skuvllas iešguđet oahpaheaddji galggai oahpahit. ¶
(Govva: Tromsø museum) ¶
Skuvlamánát Riehppovuonas ¶
Anders Larsen bealuštii doaimmalaččat sámegiela geavaheami. Ovttas vieljaidisguin son vuođđudii 1903:s searvvi mii lea gohčoduvvon vuosttaš sámi searvin, ja man ulbmilin lei almmuhit sámegiel aviissa. Boađus lei aviisa Sagai Muittalægje ((3)) , mii almmuhuvvui juohke nuppi vahku áigodagas 1904–11. Miehtá dán áigodaga lei Anders Larsen doaimmaheaddjin. Maŋŋil mii sáhttit dušše imaštallat ahte mo son dan nagodii olles oahpaheaddjivirggi lassin, ja vel dan áiggi kommunikašuvdnaoktavuođaiguin. Aviisa celkkii iežas oaidnun dan áiggi giellapolitihkas skuvllas ná: «Sápmelaččat eai berre vuostálastit dárogiela oahpu, muhto juohke sápmelaš berre máhttit lohkat eatnigielas.» ¶
1902:s oaččui Finnmárku sierra skuvladirektevrra. Dat lei Bernt Thomassen, gii šattai dovddusin garra dáruiduhttinbealušteaddjin. Larsen geavahii sámegiela veahkkegiellan oahpahusas, ja čađahii ain juo risttalašvuođaoahpahusa sámegillii. Muhto daid skuvlabiirriid gaskkas main son oahpahii, dat lei lobálaš dušše Jáhkovuonas, ja dušše 1910 rádjái. Danin šattai ge riidu skuvladirektevrrain. Dát riidu čohkaluvai Sagai Muittalægje čállosiid dihte, sihke Larsena iežas čállosiid ja lohkkiidreivviid dihte. 1904:s čálii muhtin lohkki juoidá maid Thomassen ipmirdii hiddjádussan iežas vuostá. Ášši manai nu guhkás ahte skuvladirektevra uhkidii guoddalit Larsena politiijai ja lihccut su oahpaheaddjivirggis. Muhtumin lohkkit manne ollu guhkkelii go Larsen ieš, go gáibidedje sámi skuvlla. Muhtin čálii ahte jus sámi mánát eai oaččo sámegieloahpahusa, de berrejit sámit biehttalit sáddemis mánáideaset dáža skuvlii ja baicce bidjat daid priváhta skuvllaide. ¶
Sagai Muittalægjes lei dehálaš rolla go vuosttaš sámi stuoradiggeáirras, Isak Saba, válljejuvvui 1906. Aviissas Saba almmuhii Sámi soga lávlaga, mii maŋŋil lea ožžon stáhtusa sámiid našunálalávllan. Áiggi mielde oaččui aviisa ekonomalaš váttisvuođaid. Dát váikkuhii dasa ahte aviisa heaittihuvvui 1911:s, muhto sáhttet gal maiddái politihkalaš vuostálasvuođat váikkuhan dasa. Jagi maŋŋil almmuhii Larsen vuosttaš sámegiel romána, Bæivve-Alggo ((4)) . Dat válddahallá mearrasámebártni deaivvadeami skuvlla ja servodaga dáruiduhttimiin ja su ovdáneami sámi aktivistan. ¶
Larsen ii lean dušše oahpaheaddji, doaimmaheaddji ja girječálli. Son lei maiddái doaimmalaččat mielde suohkana bargguin ja sus ledje máŋga doaimma, ee. suohkanrevisoran ja livnnetlávdegotti ja gefiidstivrra miellahttun. ¶
Anders Larsen vuosttaldii čielgasit Sámefoandda (Finnefondet), mii lei okta dáruiduhttinpolitihka váldoreaidu. Dattetge maiddái son ozai bálkálasáhusa Sámefoanddas. Sámefoandda arkiivvas lea seilon su ohcan jagis 1900, go Larsen barggai Reaššvuonas. Dasa lea Álttá skuvlastivrra jođiheaddji H. Borch čállán: «Sáddejuvvo gudnebalolaččat Romssa skuvladirektevrii neavvuin. Hearrá Larsen bargá áŋgirit ja oamedovddolaččat mánáid dáruiduhttima ala.» 1905:s ozai Larsen Fálesnuoris, mas muitala ahte «muhtin biirriin leat dušše fal sámi mánát ja skuvlabargu lea hui mohkkái, muhto dárogiella ohppojuvvo dađistaga» . ¶
Ohcamis jagis 1915 boahtá ovdan ahte son dalle oahpahii dáin biirriin, ja maid báldii lea čállon «mánáid giella» : «Riehppovuotna  Sámegiella ja kveanagiella, 2 dážamáná. Jáhkovuotna  Sámegiella Klubbu   Sámegiella ja kveanagiella» ¶
Áiggi mielde Anders Larsen váibbai ja vuollánii rahčamis vuostebiggii sámiid áššiid ovddas. 1917 son searvvai artihkalčoakkáldahkii Fornorskningen i Finmarken artihkkaliin Fornorskningen i de nuværende skoler i Finmarken ((5)) ,(Dáruiduhttin dálá skuvllain Finnmárkkus), muhto dan maŋŋil ii gullon ollu sus. 1918:s son fárrii Sådvigmárkui Runáššis, dálá Harstad suohkanis. ¶
Moadde jagi maŋŋil álggahii Josef A. Pedersen (Baukop) Porsáŋggus ođđa sámi aviissa, Samealbmug . Son bivddii dalle Anders Larsena doaimmaheaddjin, muhto Larsen biehttalii. Son čálii dušše moadde artihkkala dán aviisii, ja dan maŋŋá eai boahtán šat eará sámepolitihkalaš cealkámušat Larsenis. Runáššis son lei oahpaheaddjin dassái go penšunerejuvvui 1940:s, ja doppe son maid jámii 1949:s. ¶
Juste ovdal go son jámii de gárvvistii unna girjjáža Mærrasámiid birra ((6)) . Dat almmuhuvvui jagi maŋŋil dárogillii, J. K. Qvigstada jorgalussan. Easkka 1979:s girjjáš almmuhuvvui álgogillii. Das, maid Larsen girjjážis muitala mearrasámiid eallima birra, lea ollu mii vuođđuduvvá dasa maid son oinnii ja gulai dalle go lei oahpaheaddjin Fálesnuoris. ¶
Sámefoanda ii geavahuvvon dušše bálkálasáhussii oahpaheddjiide. Suohkanat sáhtte maiddái ohcat doarjaga interneremii, skuvlaáiggi viiddideapmái, unnamánáidskuvllaide ja ođđa skuvlabiirriide. 1901:s ohcá Fálesnuori skuvlastivra doarjaga interneremii ja ođđa smávvaskuvlabiirii. ¶
Ohcan oažžut 100,00 ru. interneremii ákkastallojuvvo ná: «Doarjja interneremii lea jurddašuvvon geavahuvvot nu ahte johtti skuvlamánát, geain lea dárbu dasa, ožžot belohahkii veahki orrumii bearrašiid luhtte skuvlabáikkis, belohahkii fas borramušlasáhussii dalle go orrot orrunlanjain mat leat ordnejuvvon skuvlavisttiin.» ¶
Ohcan, 150,00 ru., oažžut smávvaskuvlla Dorskavutnii ákkastallojuvvo ná: «Dorskavuotna lea Fála nuorttabealde, ja das lea 25 kilomehter guhkes váivves luodda lagamus skuvlabiirii nannámis, Čeaváhaččas. Olbmot doppe leat dážat, muhto geafes dilis. Doppe bohtet lagamus boahtteáiggis leat 8 skuvlageatnegas máná. Dán rádjái lea leamaš measta veadjemeahttun oažžut Dorskavuona mánáid boahtit dábálaš biirreskuvlii. Jus oažžut doarjaga, jurddašit lágidit doppe 6–8 vahku skuvlla.» ¶
Vaikko sierra skuvlabiirre álggaheapmi gili várás gos orrot dušše dážat, ii oro leame juste Sámefoandda ovddasvástádus, de ohcan ferte leat dohkkehuvvon. 1902 ohcamis muitala skuvlastivra ahte Dorskavuona biire lea álggahuvvon ja suohkan ohcá dál ruđa sullasaš smávvaskuvlabiirii Stállogárgui. ¶
Dalle go Johan H. B. Johansen, gii lei oahpaheaddjin Čeaváhačča, Guohcanjárgga ja Jiepmaluovtta biirriin, ozai sámefoandalasáhusa 1904:s, čálii ohcama mas vuđolaččat čilgii dáid skuvlabiirriid gielladili. Mii bájuhit ohcamis: «Skuvlabeavdegirjji čáliheamis, mii čuovvu mielddusin, oaidná, ahte Čeaváhačča biirres leat dušše 5 dážamáná, eará mánáin fas lea sámi (22), kveana (7) dahje seaguhuvvon duogáš (6). Dattetge oahpahuvvo dán biirres dušše fal dárogillii, go mánát leat hui čeahpit hupmat ja ipmirdit dan giela (grammatihkka ja riektačállin dieđusge ii leat árvvoštallon čilgedettiin ovdáneami dárogielas). Veardádussan sáhttá mearkkašit, ahte go álgen dán virgái 1885:s ledje dušše moadde máná, geat máhtte hupmat buorremuddui dárogillii. ¶
Maiddái Guohcanjárgga biirres dáhpáhuvvá oahpahus duššefal dárogillii. Jiepmaluovtta biirres leat buot mánát sámegielagat, ja sámegiella ferte doppe geavahuvvot veahkeneavvun oahpaheamis unna mánáide,dan bagadusa mielde maid Girkodepartemeanta 18/4 1898 lea almmuhan sámegiela ja kveanagiela veahkkegiellan geavaheami hárrái.» ¶
Maŋŋil go Anders Larsen fárrii, jávkkai sámegiella álfárot Fálesnuori skuvllaid oahpahusas. Guhkálaš dáruiduhttinpolitihkka attii dađistaga bohtosiid ja sođiid gaskkas álggii giellamolsun muhtin suohkanosiin. Eará guovlluin, nugo Jáhkovuonas ja Áhpenjárggas, cevzzii sámegiella guhkit, maŋimus mánát geain lei sámegiela ruovttugiellan riegádedje 50-logu álggus, ja vázze nappo álbmotskuvlla 60-logus. Maŋimus sámegielat mánát ledje guovttegielagat go álge skuvlii, muhto vel nu maŋŋit go soađi áigge ledje dáppe oahppit geat máhtte hui unnán dárogiela go álge skuvlii. ¶
Jáhkovuonas lei sierralohpi oahpahit risttalašvuođa sámegillii guhkit áigge go suohkanis muđui. 08.09.1911 sáddii Girko- ja oahpahusdepartemeanta dán reivve Finnmárkku skuvladirektevrii: Hearrá skuvladirektevrra čállosiid vuođul mannan jagi golggotmánu 28. ja 31. b. almmuhuvvo diehtun ja viidásit bajásčuvgehussan, ahte departemeantta bagadusa 18/4–1898, sámegiela geavaheami birra veahkkegiellan álbmotskuvllas, § 6 maŋimus oasi mielde, sáhttá dilálašvuođaid mielde dohkkehuvvot ahte oskkoldatoahppu Jáhkovuona biirres Fálesnuoris, skuvlajagi 1911–1912 loahpa rádjái, dáhpáhuvvá dušše fal sámegillii. J. Qvigstad    J. Meiste ¶
Fálesnuoris leat máŋga dovdomearkka mat leat mihtilmasat mearrasámi guovlluide. Eanaš olbmot leat ožžon ealáhusaset guolásteamis ja šibitdoalus, barggus báikkálašfatnasiin ja geaidnobarggus. Dáppe lea leamaš ruvkedoaibma muhtun áigodagaid, muhto dat eai leat bistán guhká ain hávil. Deikke bohte suopmelaš, ruoŧŧelaš ja dáža ruvkebargit, ja muhtimat sin maŋisbohttiin orrot ain dáppe. ¶
Skuvlahistorjjás mii oaidnit ahte suohkanii lea leamaš váttis ruhtadit govttolaš skuvlafálaldaga. Go olbmot leat orron bieđgguid ja leat leamaš heittogis kommunikašuvdnaoktavuođat, de fertejedje leat máŋga skuvlabiirre. 1926:s ledje olles ovcci biirre, main ledje njealjis juogekeahtes, golmmas ledje guovttejuogogat ja guovttis fas golmmajuogogat. Goit ovttas dáin, Gieldaluovtta (Skádjasullo) skuvllas, ii lean goassege iežas skuvlavisti, muhto baicce láigohii lanja priváhta viesus dassái go biire heaittihuvvui 1933:s. ¶
Jens Berg-Hansen muitala Gløtt fra Kvalsunds skolehistorie -girjjážis: «Skuvlastivrabeavdegirji addá máŋga ovdamearkka sihke almmolaš ja priváhta geafivuođas. Skuvlaviesuid váilevašvuođat ja billašumit gieđahallojit ohpit, ja čovdojuvvojit dábálaččat dan láhkai ahte ovddaolmmái oažžu válddi ordnet ášši «hálbbimus vuogi mielde» dahje háhkat buot dárbbašlaččamusa, ... Priváhta geafivuođa mii deaivat maid. Skuvlastivra máksá juohke jagi oahppogirjjiid mánáide geaid váhnemat eai suitte ieža máksit, ja skuvladirektevrra bokte bohtet erenoamášdoarjagat biktasiidda ja skuovaide geafes mánáide.» ((7)) ¶
Guovddáš oassi dáruiduhttinpolitihkas lei internáhttahuksen. Jáhkovuotna oaččui stáhtainternáhta 1922:s, ja suohkan geahččalii máŋgii oažžut stáhta hukset eanet internáhtaid. Dat ii lihkostuvvan, ja danin álggahuvvojedje suohkanlaš internáhtat Náivutnii, Gámanjárgii ja Riehppovutnii. Dan dihtii go suohkan ii suitán hukset ođđa visttiid, de internáhtat álggahuvvojedje boares viesuin. Náivuona internáhtas ledje dilit nu heittogat ahte váhnemat 30-logu loahpas čađahedje guhkálaš skuvlastreaikka. ¶
Nugo namuhuvvon dán girjji artihkkalis Davvesiidda birra, bovdejuvvojedje buot skuvlastivrrat muitalit «Galle sámi máná ožžot oahpahusa álbmotskuvllain...?» ja «Galle sámi oahpaheaddji oassálastet dáid mánáid oahpaheapmái...» . Fálesnuori skuvlastivrra vástádus lei: «Fálesnuori suohkanis ii oaččo oktage (buhtes) sámemánná oahpahusa suohkana álbmotskuvllain.» Dainna go bijai sisa sáni «buhtes» , mii ii lean mielde gažaldagas, nagodii skuvlastivrajođiheaddji Julius Gamman vealtit muitaleames ahte stuora oasis Fálesnuori ohppiin lei sámi duogáš. Dan áigge ledje ain oalle máŋga sámegielat oahppi, ain juo Jáhkovuona biirres. ¶
Fálesnuorri šattai dievaslaččat gillát duiskalaččaid «boldojuvvon eana» -taktihkas, ii mihkkege seilon. Eatnasat Fálesnuoris evakuerejuvvojedje, dušše muhtun soames olmmoš báhtarii meahccái. Sii geat ledje skuvlaagis1940–47 masse ovtta dahje soames jagi skuvlla. Ja dallege go besse skuvlii de dat heahtašuvai das ahte dilit ja oahpaheaddjit molsašuvve dávjá, skuvlaviesut ledje heittogat ja ledje maid unnán oahpponeavvut. ¶
Isak Leiros lei oahpaheaddjin Ráhkkerávjjus olbmoagi. Dá son lea ovttas eamidiinis Svanhildiin ja nieiddaineaskka. ¶
(Govva: Robert Paine / Finnmarksbiblioteket) ¶
Fálesnuori olbmot šadde eváhkkui bieđgguid miehtá Norgga, ja oahppit geat oppanassiige vázze skuvlla doppe gosa ledje sáddejuvvon, vázze dan hui molsašuddi diliin. Dalán soađi maŋŋil ožžo máŋgasat skuvlaoahpahusa erenoamáš leairrain ja skuvllain mat ásahuvvojedje boldojuvvon guovlluid ohppiide. Vuosttaš oahpahus Fálesnuoris álggahuvvui 1946 giđa beallegárvves skuvlabráhkas Čeaváhaččas (Ráhkkerávjju lahka). Skuvlajagi 1946/47:s ledje ceggejuvvon skuvlabráhkat buot biirriide: Stállogárggui, Jáhkovutnii, Gámanjárgii, Náivutnii, Jiepmaluktii, Riehppovutnii. ¶
Lea dovddus ahte eatnasat fárrejedje ruovttoluotta ruovttubáikkiide, aivve eiseválddiid guovdilastinsávaldagaid vuostá. Bráhkkaskuvllat maid ceggejuvvojedje eanáš daid báikkiide gos lei leamaš skuvla ovdal soađi. Muhto dalle go bistevaš skuvllat galge buhttet bráhkkaskuvllaid, de bohciidii fas digaštallan guđe báikkiin skuvllat galge leat. Ovddeš skuvlahoavda Ernst Hokland válddahallá dán ášši ná Fálesnuori ektui: «Guovddáš eiseválddit celke ahte berre vuođđudit biirriid main lei nu buorre luohkkájuohkin go vejolaš, seammás go báikkálaččat fas bohte gáibádusat álggahit ođđa smávva biirežiid Áhpenjárggas, Jiepmaluovttas, Gieldaluovttas (Skádjasullos) ja Veaiggevuonas. Dušše maŋimus gáibádus ollášuhttojuvvui, go fas Gieldaluovttas lei muhtin áiggi 50-logu álggus skuvla láigolanjain garraseamos dálveáiggi.» ((8)) ¶
Bistevaš skuvllat válbmanedje 1951 ja 1960 gaskkas. Njealji internáhtas, mat gávdnojedje ovdal soađi, huksejuvvojedje ođđasit dušše guokte, Jáhkovutnii ja Náivutnii, goappašagat válbmaneigga 1956:s. Náivuona internáhtta heaittihuvvui 1977:s, Jáhkovuona internáhtta fas 1982:s. ¶
70-logus huksejuvvojedje joatkkaskuvlafálaldagat miehtá Finnmárkku, ja Fálesnuorri lei okta dan dušše golmma suohkanis gos ii lean makkárge fálaldat. Jagi 1964 maŋŋá leat buot suohkana oahppit ferten vuolgit eret ruovttusuohkanisttiset jus ležžet háliidan juoga eambbo go maid geatnegahtton skuvlla attii. ¶
1940- ja 50-logus fas lei ovtta gaskka nuppi gežiid. Oahppit miehtá Finnmárkku bohte Fálesnuorrái. Jagis 1946 bohte máŋga eaktodáhtolačča Fredsvennenes hjelpetjeneste ((9)) . bokte searvan dihte ođđasithuksenbargui. Sii barge máŋgga sajis Oarje-Finnmárkku rittus, ja sis lei váldoorohat Ráhkkerávjjus. Doppe lágidedje fidnokurssaid 1946 čavčča ja 1947 giđa. Ledje kurssat snihkkáriidda, mekanihkkáriidda, dállodoalus ja goarrumis. Dáid kurssaid leat válddahallan eará artihkkaliin dán girjjis. Jagis 1947 addojuvvojedje visttit ja neavvut fidnooahppolávdegoddái (Vest-Finnmark yrkesopplæringsnemnd) ja Fálesnuori suohkanii. Muhtimat sis geat ledje leamaš oahpaheaddjin vuosttaš jagi jotke vel jagi. Suohkan jođihii fidnokurssaid 1951 rádjái. 1949:s fárrii Svanvik álbmotallaskuvla ((10)) gaskaboddosaččat Skáidái, ja skuvla lei doppe 1964 rádjái. ¶
1953-54:s álggahuvvui eaktodáhtolaš suohkanlaš joatkkaskuvla (framhaldsskole), mii bisttii dassái go 9-jagáš skuvlaortnet ásahuvvui 1964:s. Dalle huksejuvvui ođđa nuoraidskuvlavisti Ráhkkerávjui, ja buot oahppit olles suohkanis fertejedje mannat dohko vázzit 7.–9. luohká. Dalle heaittihuvvojedje muhtimat dain unnimus skuvlabiirriin; Gámanjárga ja Veaiggevuotna 1964:s ja Riehppovuotna 1966:s. Seammás álggahuvvui skuvlasáhtu. Ii lean hállu ođđa internáhtaide, ja danin lágidedje priváhta orrunsajiid daid ohppiide geat fertejedje vázzit nuoraidskuvlla Ráhkkerávjjus ja geat eai sáhttán mannat ruoktot juohke beaivvi skuvlasáhtuin. Eanemustá ledje badjel 70 oahppi geat orro priváhta lanjain gilis. Orrunsajiid dárbu geahppánii go Jáhkovuotna oaččui nuoraidskuvlla 70-logu loahpas ja go huksejuvvui ollesjagiluodda Jiepmaluktii. ¶
1980-logu mielde geahppánii ohppiidlohku mealgat suohkanis. Stállogárgos sirdašuvai stuoraskuvla Ráhkkerávjui dalle go Fálesnuorrešaldi huksejuvvui 1981:s, ja logi jagi maŋŋá heaittihuvvui maiddái smávvaskuvla. Kluppu skuvla ii leat formálalaččat heaittihuvvon, muhto ii leat leamaš doaimmas 1994 rájes. 2007:s eai leat šat go golbma saji gos skuvllat doibmet suohkanis: Ráhkkerávjjus, Jáhkovuonas ja Náivuonas. ¶
1986:s almmuhii Reidar Nielsen girjji Folk uten fortid, Oarje-Finnmárkku mearrasámiid birra. Stuora oassi girjjis lea Fálesnuori olbmuid birra. Leat moadde siva dasa ahte olbmot dáppe leat massán oktavuođa iežaset máttaráiggiin. Dáruiduhttinpolitihkka dagahii ahte nuorat eai oahppan giela mainna áhkut ja ádját ledje sáhttit muitaladdat muitalusaid, seammás go sámekultuvra adnojuvvui uhcit árvosažžan, mas galggai beassat eret. Fálesnuoris ii báhcán oktage viessu soađi maŋŋil ja measta buot báhpárat mat gávdnojedje jávke maid suovvan áibmui. Eai oba gávdno ge suohkanlaš báhpárat áiggis ovdal 1946, earret ovtta buollimis vaháguvvan skuvlastivrabeavdegirjji áigodagas 1926–44. ¶
Suohkana bealis háliidedje nu unnán go vejolaš váldit vuhtii ahte stuora oassi suohkana ássiin ledje sámit. Dalle go skuvlahoavda Ernst Hokland 1970:s čálii Fálesnuori skuvladiliid birra 1945–1970 namuhii son sámi áššiid dušše eahpenjuolgga: «Seamma láhkai go eanaš unna suohkaniin fylkkas lei Fálesnuoris maŋimus jagiid ovdal soađi skuvladoaibma mas ledje váilevašvuođat. Bieđggus ássan, muhtin giellaváttisvuođat ja heajos ruhtadilli ledje váldosivat dáidda váttisvuođaide,...» ((11)) (min deattuheapmi, doaimm.) Makkár giellaváttisvuođain lei sáhka, ii čilgejuvvo. Eai čearddalaš dilit ge suohkanis namuhuvvo erret dán geažideami. ¶
Nugo ovddeš oahppit muitalit dás, leat oahppit oahppan hui unnán dahje eai maidige báikkálaš historjjá birra. Muhtin muitalusat geažidit oktan sivvan dasa ahte oahpaheaddjit bohte 1900-logus buorremuddui olggobealde, maŋŋil soađi eanaš Lulli-Norggas, ja sis lei unnán oktavuohta váhnemiiguin ja muđui báikkálaš olbmuiguin. Dalle go guokte girječálli nu maŋŋit go 2005:s finaiga muhtin skuvllas muitaleamen ođđasithuksenáiggi birra Fálesnuoris, de vásiheigga ahte ohppiid gaskkas lei beroštupmi stuoris, muhto oahpaheddjiid gaskkas fas oalle unni. ¶
Moadde gutnálaš spiehkastaga gávdnojit dattetge. Dalle go Jens Berg-Hansen 1980-logus barggai suohkana skuvlakantuvrras, de son čohkkii ollu báikkálaš historjjá ja ráhkadii moadde girjjáža. Maiddái Jáhkovuona skuvllas leat oahpaheaddjit ja oahppit čohkken báikkálaš historjjá. ¶
Dáruiduhttinpolitihkka čuozai garrasit Fálesnuoris ja máŋgasat háliidedje hilgut visot mii sáhtášii buktit muittuid sámi máttaráiggi birra. Kluppus muitaluvvo ahte boares sámegielat náittospárra 1950-logus bolddii visot mii sudnos lei viesus mii sáhtášii muitalit sámi kultuvrra birra. Seammás soai rávviiga mánáideaskka ahte eai galgan oahpahit sámegiela iežaset maŋisbohttiide. ¶
Suohkanstivrras ja suohkanhálddahusas leat dávjá dáruiduhttinbealušteaddjit hálddašan. Dalle go 1980-logus lei sáhka Sámi ovdánahttinfoandda viiddideamis, šattai garra digaštallan dan birra galggai go Fálesnuorri ohcat. Muhtin vuostálasti gohčodii dan «Judas-ruhtan» . Dattetge šattai boađusin ahte suohkan ozai ja šattai oassin ovdánahttinfoandda doaibmaguovllus. Maŋimuš jagiid lea fas riidu buollán dan alde galgá go Fálesnuori suohkan levget sámi álbmotbeaivvi. Suohkana sámi máttaráigi lea ain hearkkes ášši máŋgasiidda. ¶
Jáhkovuona skuvllas adnojuvvui sámegiella guhkimus áigge dáruiduhttináiggis, ja doppe maid ledje maŋimus sámegielat oahppit geat gerge skuvllas 1960-logu loahpas. Lei maiddái Jáhkovuonas gos lei áramus beroštupmi oahppat sámegiela nubbin giellan go dat šattai vejolažžan. 1980-logus álggahuvvui sámegiella válljenfágan reivekurssa bokte. Skuvlajagi 1988/89 mearridii skuvlastivra álggahit sámegieloahpahusa Jáhkovuona skuvllas. Doppe lea leamaš sámegieloahpahus áigodagain 1991–94, 1997–99 ja 2001–03. Ráhkkerávjju skuvllas lea leamaš sámegieloahpahus skuvlajagiid 1993/94, 1997/98 ja 2002/03. Dasa lassin lea moatte háve leamaš ovttasbargu ránnjásuohkaniiguin, nu ahte okta oahppi Jáhkovuonas lea ožžon sámegiela oahpahusa Ruoššanjárgga skuvllas Porsáŋggus, ja okta ráhkkerávjolaš oahppi fas Hámmárfeasttas. ¶
Suohkan dieđiha ahte sii buorremuddui leat nagodan lágidit sámegieloahpahusa sidjiide geat dan leat háliidan daid jagiid go lea leamaš jearaldat. Maŋimus jagiid ii leat leamaš jearaldat sámegiel oahpahusa birra. Suohkan lea maŋimus jagiid addán dieđu vejolaš sámegiel- ja suomagieloahpahusa birra sidjiide geat álget vuosttaš luohkkái. Go dát čállojuvvo 2007 giđa leat muhtin váhnemat gáibidan sámegieloahpahusa 2007 čavčča rájes. ¶
((1)) Árvosátnevuogádat lei dalle juste nuppi gežiid go dál, nu ahte dát vástidit sullii dálá árvosániid 2, 1 ja 0. Árvosátnelistu lei Henrik Arilda ohcamušas Finnefondii. ((2)) Anders Larsena áigi oahpaheaddjin Reaššvuonas lea válddahallon girjjis Sámi skuvlahistorjá 1 , artihkkalis Golbma buolvva oahppin Álttás. . ((3)) Dálá sámi čállinvuogi mielde namma livččii «Ságaid muitaleaddji» . ((4)) Dálá sámi čállinvuogi mielde Beaivvi álgu . Dat lea maŋŋil almmuhuvvon girjjis Sátnedáidu , 1969 / 1982 (Universitetsforlaget) ja 1992 (Davvi Girji). Dušše oassi románas lea jorgaluvvon dárogillii, čoakkáldagas Våja våja nana nana (Doaim. Harald Gaski, Cappelen 1991). ((5)) Hidle og Otterbech (red): Fornorskingen i Finnmark. Lutherstiftelsens boghandel 1917 ((6)) Anders Larsen: Mærrasámiid birra Tromsø museum 1979, Om sjøsamene . Tromsø Museum 1950. ((7)) Jens Berg-Hansen: Gløtt fra Kvalsunds skolehistorie. Kvalsund kommune 1989, s. 29. ((8)) Ernst Hokland: Skoleforhold i Kvalsund kommune 1945–70 i Melding om skolene i Finmark 1945–70, s. 91. ((9)) Fredsvennenes hjelpetjeneste (Ráfiustibiid veahkkebálvalus) lei veahkkeorganisašuvdna maid kvekerat álggahedje, muhto masa maiddái earát serve. Vennenes samfunn – kvekerne (Ustibiid servodat – kvekerat) lea risttalaš oskuservodat mii álggahuvvui Englánddas 1600-logus. Sii leat pasifisttat ja leat dovdosat ráfibarggu ja humanitára barggu dihte. Ráfiustibiid bargu lea muitaluvvon girjjis Inez Boon Ulfsby: Et håndslag til Finnmark. Fredsvennenes hjelpetjeneste under gjenreisingen 1946–47. Tiden 1982 / Kvekerforlaget 2006. Dán girjjis leat guokte artihkkala fidnoskuvlla birra, maid Ráfiustibiid lágiidedje Fálesnuoris. ((10)) Svanvik ungdomsskole (nuoraidskuvla), maŋŋil folkehøgskole (álbmotallaskuvla), lei fylkkagielddalaš skuvlla Finnmarkens Amtskole (vuođđuduvvon 1876) maŋisčuovvu. Skuvla lei Báhčaveajis Mátta-Várjjagis 1936 rájes, muhto fertii soađi dihtii heaittihit doaimmas juo 1939:s, ii ge beassan šat johtui dassážii go duiskkalaččat bolde skuvlla 1944:s. 1945 čavčča álggii skuvla fas bráhkkaleairras Vuotnabađas Romssas. 1949 rájes gitta 1964 rádjái lei skuvla Skáiddi guossedálus Fálesnuori suohkanis. Easkka 1974:s lei skuvla fas sajistis Báhčaveajis. 2006:s molssui skuvla namman Pasvik folkehøgskole. ((11)) Meløy/Mathiesen/Olsen (red.): Melding om skolene i Finnmark 1945–1970. Finnmark fylke 1972, s. 90 ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Larine Johnsen 2005 (Govva: Svein Lund) ¶
Larine Johnsen lea riegádan 1927, ovdal go náitalii sus lei goargun Isaksen. Son lea bajásšaddan Gaskačiegas Duorppalvuonas, ja son váccii 7 jagi álbmotskuvlla Ákŋoluovttas. ¶
Larine isit-rohkki lei maiddái Duorppalvuonas eret, ja doppe eliiga eanandoaluin ja guolásteamiin, dassážii go fárriiga Ákŋoluktii. Dál Larine orru Stangnes-nammasaš báikkis Ákŋovágis. ¶
Duorppalvuotna lea 2-3 km govdosaš ja 6 km guhkkosaš vuotna Sállana nannánbealde. Ovdal orro olbmot 8–10 báikkis birra vuona. 1861:s orro 8 bearraša Duorppalvuonas ja buohkat ledje sámit. 1800-logu loahpas bohte muhtin boazodoallosámit Guovdageainnus ealuideasetguin ja ásaiduvve Sállanii. Sin joavkkus leigga Larine áddjá ja áhkku. Soai bođiiga 1885 ovttas unna mánáiguin, ja okta dain mánáin lei Larine áhčči. Sii ásaiduvve Duorppalvutnii, ja doppe sin maŋisboahttit orro dassái go maŋimusat fárrejedje eret 1980-logus. ¶
Larine eadni lei mearrasápmelaš Duorppalvuonas eret, ja Larine sámegiel suopman ii leat guovdageainsuopman, muhto mearrasámesuopman. Ieš lohká ahte ii huma «eakti» sámegiela, muhto mearrasámegiela. ¶
– Mii eat lean riggát doppe Duorppalvuonas. Muhto mii han birgiimet. Mis ledje sávzzat, gáiccat ja moadde gusa. Sihke sávzzat ja gusat ledje unnit go dat mat dál leat. Sávzzat ledje dakkárat mat sámegillii gohččoduvvojedje «nuvván», dain ledje hui unna bealjážat. Ledje unnán suoinnit, ja fertiimet biebmat šibihiid buotlágán biepmuin, omd. stáraiguin, lasttaiguin, skábiin ja guolleoivviiguin. ¶
Ja de bivddiimet guoli. Mu mánnávuođas ledje muhtimat geain lei mohtor fatnasiin, muhto máŋggas fertejedje suhkat ja borjjastit. Vuvddiimet guliid Ákŋoluovttas ja Nuoris (Gashopenis) ja heaŋgguimet maiddái ollu ruovttus. ¶
Lei garra eallin. Čuohpaimet suinniid ceakko luohkáin, čokkiimet moniid, murjiimet ja geavaheimmet visot maid sáhtiimet meahcis. Dábálaččat lei okta dahje moadde gusa ja muhtin sávza guđege dálus, ii buot dáluin lean vuoksá iige vierca. Danin fertii muhtumin váldit vuovssáid ja vierccaid mielde fatnasii ja fitnat eará dáluid gusaid ja sávzzaid luhtte. Dat ii lean álki ja mu eahki heavvanii go galggai fievrridit vuovssá. Mus ledje guokte oappá geat jámiiga nuorran difteriijai. Dalle fertii áhčči ieš duddjot gisttuid ja suhkat daid Ákŋoluovtta girkogárdái. ¶
Ákŋoluovtta girkogárdái leat ceaggán geđggiid muitun sin birra geat jávke mearrái eai ge gávdnojuvvon. Daid gaskkas lei Larine čeahci. (Govva: Svein Lund) ¶
Ruovttus humaimet aivve sámegiela, muhto muhtumin bohte dohko dárogielat olbmot, ja mii mánát čuovuimet mielde ja oahpaimet. Danin máhtten muhtin muddui dárogiela go álgen skuvlii 1935:s. ¶
Duorppalvuonas lei sierra skuvla 1905 rájes 1930 rádjái. Muhto ii lean sierra oahpaheaddji. Oahpaheaddji lei Alfred Mevik, gii muđui orui Ákŋoluovttas. Son bođii Duorppalvutnii moatte vahkkui ain hávil. Álggos lei skuvla siskkit vuonas, Sieidegohpis (Sorbotn). Maŋŋil sirdojuvvui Loddebáktái (Fugleberg), mii lea olggut vuonas. ¶
– Dalle go mun álgen skuvlii ii lean šat skuvla Duorppalvuonas ja fertiimet orrut internáhtas Ákŋoluovttas. Fievrridedje min mohtorfatnasiin, šárkkain. Leimmet 4 vahku skuvllas, 4 vahku ruovttus. Muhtumin lei hui garra dálki ja buohccaimet ja vuvssiimet issorasat. Dáhpáhuvai maiddái ahte muhtin mánát čiehkádedje go skuvlafanas bođii. Balaimet sihke mátkkis ja skuvllas. ¶
Ákŋoluovtta skuvla sullii 1930. Skuvla lea gurut bealde, internáhtta olgeš bealde govas. (Govva lea Ulf Jacobsena govvačoahkkaldagas) ¶
Go bođiimet internáhttii, de lei álggus áibbas amas máilbmi midjiide. Oruimet stuora lanjain, nieiddat ovtta lanjas ja bártnit nuppi lanjas. Muhto sii geat barge doppe stellejedje bures ja ledje minguin hirbmat šiega. Lávejedje maiddái veahkehit min leavssuiguin go lei dárbu. Muittán Sigrida, gii lei dálueamit, ja biiggáid Dordisa ja Gyda Mausetha ((1)) , geat leigga oappážagat. Fertiimet bargat internáhtas, njuvdit láibevajahasaid, bassat lihtiid ja eará. ¶
Internáhtas orro dalle mánát máŋgga sajis, Duorppalvuonas ja buot vuonain Ákŋoluovtta ja Duorppalvuona gaskkas ja Stiertnás. Barviikka mánát orro internáhtas dalle go lei heajos dálki, muđui dat manne ruoktot. ¶
Skuvllas eat oahppan nu ollu gal. Lei ollu kátkkesmus, maid fertiimet oahppat bajiloaivvi. Fertiimet lávlut sálmma juohke beaivvi go álggiimet. Oahpaheddjiid gaskkas ledje muhtimat hui garrasat, erenoamážit Mevik. Muittán ahte oktii galgen dušše mannat čohkat liántta, muhto oahpaheaddji šlivgii mu garrasit pultta vuostá. Nubbi oahpaheaddji lei Gunnar Svendsen, son lei hirbmat olmmošlaš, ja muhtin nisu, in muitte šat nama, son lei hui šiega minguin. Son gođii munnje ullobáiddi ja bessen fitnat su luhtte borramin eahppeliid ja dakkáriid. ¶
- Ákŋoluovttas ja maiddái skuvllas badjelgehčče min geat oruimet vuonain, go eat máhttán riekta dárogiela hupmat. Gohččodedje min «Oyfjordfinnan». Dávjá lei riidu Ákŋoluovtta mánáid ja vuotnamánáid gaskkas, ja mánát geat ledje dážat, dahje jáhkke ahte ledje dážat, givssidedje sámemánáid. Muittán ahte čuhppe njuniid eret min gápmagiin. Mus ledje oalle guhkes vuovttat, muhto oktii čuhppe dážamánát mu vuovttaid bákkuin. ¶
Vuosttaš jagiid ballen hirbmadit mánáin geat givssidedje mu. Muittán ahte mu viellja ja son, gii maŋŋil šattai mu isidin, geahččaleigga jeđđet mu. Oktii givssideaddjit bággejedje mu mannat rámbuvrái ja oastit šukuláda dálueamida rehkegii. Dálueamit dieđusge suhtai ja fertejin mannat dohko máksit iežan ruđain. Muhto go giehmánni gulai mo ášši lei, de in dárbbašan máksit. Eará háve bággejedje mánát mu borrat sávzzabaikka. ¶
Ledje oalle ollu mánát sámegielat ruovttuin. Soames háve mii, geat leimmet Duorppalvuonas, sámásteimmet gaskaneamet, muhto eanaš šattai dárogiella, man buohkat máhtte, ain juo muhtin muddui. Muhto eat goassege gullan ahte ii livčče lean lohpi sámástit internáhtas. ¶
Sotnabeaivvi mii geat oruimet internáhtas fertiimet mannat girkui. Mis han lei unnán ruhta ja unnán biktasat. De lei vuot muhtin sotnabeaivi go galggaimet girkui. Lei garra dálki ja leimme guokte nieidda geain ledje unnán olgobiktasat. Dalle logai dálueamit ahte sáhtiime váldit guokte readju mat heaŋgájedje feaskáris ja mat gulle guovtti bárdnái. Muhto go bártniguovttos oinniiga munno sudno redjuin, de erenoamážit nubbi sudnos suhtai issorasat. Vaikko ii eisege lean munno sivva. ¶
– Go ledjen stuoraskuvllas, de álggii soahti. Muittán ahte leimmet skuvllas go duiskka girdi girddii vuollegaččat skuvlla badjel ja gahčai dasa lahka ((2)) . Muittán mo balaimet dalle. Ákŋoluovttas ledje ollu duiskalaččat, sivas go ledje huksen ladni dohko Hovvii. Muhto Duorppalvuonas eat oaidnán duiskalaččaid nu dávjá. Sii bohte muhtumin ja celke ahte ii leat lohpi radio oamastit, ja ahte sáhtte báhčit min jus mis leaš radio. Muhto radio leimmet dieđusge bures čiehkan. ¶
Go eváhkko bođii, ledjen juo geargan skuvllas. Gulaimet ovddalgihtii eváhko birra, ja leimmet huksen bartta muhtin jávregáddái gosa fárriimet. Muhto duiskalaččat gávdne dan. Áhčči ja guokte vielja ledje juo báhtaran meahccái, ja duiskalaččat eai fáhten sin, muhto sii válde mu eatni, mu ja moadde eará máná gitta. Sii fievrridedje min álggus Hámmárfestii, de Kristiansundii ja Onai, gos oruimet dassái go beasaimet fárret ruovttoluotta 1947:s. ¶
Huksiimet fas dáluid Duorppalvutnii. Soađi maŋŋil in šaddan vázzit eambbo skuvlla, nu ahte mus ii leat go 7 jagi skuvla. Áiggi mielde šattai váttis birget Duorppalvuonas. Fárriimet dalle Ákŋoluktii. Huksiimet smávva dálu dohko Ákŋováhkái, ja doppe jotkkiimet šibitdoaluin. Máŋga jagi leimmet olles geasi Duorppalvuonas sávzzaiguin. Giđđat válde sávzzaid fatnasiin ja čakčat fas vácciimet daiguin váriid badjel. Dat lei guhkes mátki, sáhtii ádjánit guokte olles beaivvi. Easka moadde jagi dás ovdal heittiimet johtimis sávzzaiguin, muhto mis leat ain sávzzat dáppe, vaikko dál eai leat go logenáre sávzza. ¶
Go duiskalaččat bolde min ruovttuid ja skuvllaid, de bolde maiddái buot skuvlabáhpáriid, ja danin mis eai lean šat dat boares oahppogirjjit. Mis eai leat go muittut, ja eai ge dat ge leat nu čielgasat šat. ¶
Larine Johnsen Duorppalvuonas ovttas áhkkubiiguin ja beatnagiin. (Govva: Marit Johnsen) ¶
Sámi mánáid givssideapmi ii nohkan Larine bulvii. Boarráseamos nieida, gii riegádii 1950:s, máhtii eambbo sámegiela go dárogiela go álggii skuvlii. Muhto son givssiduvvui nu ollu ahte son heittii sámásteames dan ma??á. Nuoramusat šadde bajás dárogielain váldogiellan. Muhto sin dárogiella lei báidnašuvvan sin váhnemiid heajos dárogielain, «et glass» šattai «en klass» jna. ¶
Larine nieiddainisguin Marit ja Irene (Govva: Basia Głowacka) ¶
– Eará mánát givssidedje min ollu min heajos dárogiela dihtii. Vearrámusat ledje dávjá sii, geain alddiset lei sámi duogáš mas geahččaledje báhtarit. Dát joatkašuvai guhká, nu lei ain 1960- ja 70-loguin. Muittán ahte oktii muhtin eadni bođii stuora fielluin ja vuojehii min čuorvvodettiin: – Sámečivggat, mannet ruoktot, ehpet oaččo stoahkat min mánáiguin! ¶
Nu oahpaimet ahte mis ii lean makkárge árvu. Ledje sihke mánát ja rávesolbmot geat givssidedje sámemánáid. Oahpaheaddjit fertejedje diehtit ahte mii givssiduvvuimet, muhto eai dahkan maidege dainna. ¶
– Dalle go mun šadden bajás ii lean šat nu ollu givssideapmi, dušše veahá. In beroštan nu ollu das. Ledjen baicce čeavlái go ledjen sápmelaš, ja go konfirmerejuvvojin, de mus lei gákti badjelis. Soaitá leat nu ahte ledjen vuosttažin Sállanis geas lei gákti badjelis, ain juo soađi maŋŋá. ¶
Marit Johnsen lei vuosttaš Ákŋoluovttas gii ođđa áiggis konfirmerejuvvui gávttiin. (Gova luoikan Marit Johnsen) ¶
Ii Larine eai ge su mánát ožžon goassege oahppat sámegiela skuvllas. Go Máreha boarráseamos mánná álggii skuvlii 1990-logu gaskkamuttus, geahččaleigga váhnemat ohcat sutnje sámegieloahpahusa Ákŋoluovtta skuvllas, muhto son ii ožžon. Easka su nuorat oabbá oaččui sámegiela nubbingiellan skuvllas, 4. luohká rájes. Dan birra sáhtát lohkat eará artihkkalis dán girjjis. ¶
((1)) Gyda Mauseth (maŋŋá Johansen) lea čállán internáhttavásáhusaidis birra artihkkalis Glimt fra internatlivet pa Sørøya 1934-72, Øyfolk 1996 ((2)) Dán birra lea čállon girjjis Krigen pa Sørøya 1940–45, s. 15. Hasvik kommune 1995. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Ellen Turi Guttormsen (Dure Niillasa Dure Elle) lea riegádan 1933:s ja bajásšaddan Mázes. Son lea vázzán vuođđoskuvlla Guovdageainnus ja Mázes, álbmotallaskuvlla Kárášjogas, Runáššis ja Hurdalas ja oahpaheaddjiskuvlla Romssas. Elle lea bargan olles 37 jagi Máze skuvlla oahpaheaddjin, 1959–1996. Dan áiggis son lea váldán lasseoahpu duojis, sámegielas ja ruoktodoalus Álttá allaskuvllas. Son lea náitalan ovddit muitaleddjiin dán girjjis, Trygve Lund Guttormseniin. ¶
Su áddjá, Dure Niillas, Nils Thuresen Thure, lei skuvlastivramiellahttu ja vuosttaldii 1904:s mearrádusa heaittihit Máze skuvlla, loga čállosa Oasážat Máze skuvlahistorjjás ovdalis dán girjjis. ¶
– Lean bajásšaddan dáppe Máze gilis. Livččen galgan rievtti mielde álgit skuvlii 1940:s, muhto dalle bođii oahpaheaddji Anders Bongo Mázii muitalit ahte eat beassan álgit, go duiskalaččat ledje váldán internáhta. Jagi maŋŋil šattai dattetge 6 vahku skuvla, dalle orron ovttas mottiin eará skuvlamánáin giehmánni Morten M. Klemetsena dálus. ¶
Oahpaheaddji lei Jan K. Lund. Son lei vissa oahppan sámegiela, muhto sus lei dakkár prinsihppa ahte skuvllas galggai dušše dárostit. Min skuvlaluohkás eai lean go moadde máná geat ipmirdedje dárogiela, mii earát eat ipmirdan das maidege. Min oahpaheaddji lei ollu eret skuvllas, ja dalle lei Ludvig Madsen ja muhtumin su nieida Rávdná sadjásaš oahpaheaddjin. Soai gal geavaheigga sámegiela veahkkegiellan, nu ahte dalle ipmirdeimmet eanet. 1942:s beasaimet orrut internáhtas, go duiskalaččat suvve min boahtit dohko. Go 1943:s giđđat leimmet jođus skuvlii, bođii diehtu ahte skuvla lea buollán. Duiskalaččat geahččaledje jeđđet ohppiid ja lohke: «Boahtte jagi mii hukset didjiide hui stuora skuvlavistti.» Muhto nie ii šaddan. ¶
Go ii lean šat skuvla Guovdageainnu márkanis, lágiduvvui skuvla deike Mázii, Klemet Nilsen Turi viesus Hirsaluohkás. De jagi maŋŋil ges duiskalaččat bolde dan viesu ja measta buot eará viesuid dáppe, ja fertiimet báhtarit. Mii eat báhtaran nu guhkás. Guhkesjávregáttis mis lei bivdingoahti ja dohko manaimet heasttain ja guvttiin gusain. Oruimet dan goađis ja lávuin. ¶
Soađi maŋŋá lei skuvla álggos priváhta viesus ja maŋŋil skuvlabráhkas dáppe Mázes. Dalle mus lei Alfred Larsen oahpaheaddjin. Mun gergen skuvllas 1948:s ja jagi maŋŋil konfirmerejuvvojin. ¶
Easkka soađi maŋŋil ipmirdišgohten dárogiela. Ledje dalle guokte nuorra oahpaheaddji dáppe, Liv Oftedal ja Solveig Hansen. Soai dat oahpaheigga munnje dárogiela. ¶
Álgoáiggis fertejedje guoddit čázi skuvlabráhkkái. ¶
– Ožžon oalle árrat jurdaga šaddat oahpaheaddjin. Háliidin oahppat, ja moraštin go soađi áigge muhtin háve ii šaddan skuvla. Go ieš ožžon nu unnán skuvlla, de jurddašin ahte háliidivččen vázzit oahpaheaddjioahpu. Jus fas šaddá soahti, de beasašin veahkehit mánáid. Muhto ii lean nu álki beassat oahpaheaddjiskuvlii, erenoamážit munnje gii in máhttán nu bures dárogiela. ¶
1949:s vulgen Kárášjohkii, Sámi álbmotallaskuvlii, dahje nuoraidskuvlii nugo dalle gohčoduvvui. Dat lei skuvla gos mun buot eanemus lean oahppan, sihke čállima, lohkama, rehkenastima, gođđima ja borramuša ráhkadit. Mii geat leimmet mánát soađis eat oahppan málestit ruovttus, go lei nu unnán borramuš ahte mánát eai beassan stunžet dainna, danin álbmotallaskuvlla gohkkenoahpahus lei hui mávssolaš midjiide. Doppe beasaimet maiddái lohkat sámegiela, mis lei Kathrine Johnsen oahpaheaddjin. ¶
Dan ma??il ledjen jagi ruovttus, de mannen Runášši álbmotallaskuvlii, Harstadas. Dan ma??á ohcen vuosttaš háve oahpaheaddjiskuvlii, muhto in beassan sisa. Lei garra gilvu beassat oahpaheaddjiskuvlii dan áiggi, muittán ahte ledje lagabui 200 ohcci 30 sadjái. De vázzen fas jagi álbmotallaskuvlla, dan háve Hurdalas, Akershusas. Ja de ohcen fas oahpaheaddjiskuvlii. In beassan sisa dalle ge, muhto in vuollánan. Bargen jagi rámbuvrras Mázes ja de giđđat vázzen guovtte mánnosaš Oytun álbmotallaskuvllas. De viimmat bessen sisa Romssa oahpaheaddjiskuvlii. Doppe vázzen dalle 1954–59. Fertejin vázzit nuppi jagi guktii. ¶
Ledje dalle prinsihpalaččat mearridan álggahit fas sámegieloahpahusa Romssa oahpaheaddjiskuvllii. Muhto ii mihkkege lean lágiduvvon go álggiimet. Fertiimet ieža gáibidit dan. Leimmet dalle 6-7 sámegielat oahppi skuvllas. Rektor gohčui min vurrolagaid su kantuvrii ja jearai: – Háliidat go lohkat sámegiela? Vuosttažat geat ledje rektora kantuvrras lohke ahte eai háliidan sámegiela, go šattašii beare ollu liigebargu. Muhto mun lohken ahte áinnas háliidan sámegiela. Ja dat geat ledje mu ma?is maid háliidedje, ja dalle šattai. Ja go juo šattai sámegieloahppu, de serve maiddái sii geat álggos ledje hilgon. Guokte jagi oahpaimet sámegiela, moadde diimmu vahkus. Oahpaheaddji lei báhppa Asbjorn Flokkmann. Oahppogirjjit eai gávdnon, ledje aivve stensiillat. Logaimet biibbala, muhto biibbalis lei eará čállinvuohki go dat maid mii galggaimet oahppat, Bergsland–Ruong, mii lei oalle ođđa dan áigge. Sátnegirjjit eai lean ge. Loahpas mis lei sihke čálalaš ja njálmmálaš eksámen. Eanaš ohppiin geat lohke sámegiela lei sámegiella eatnigiellan. Ledje maiddái moattis geat álge, geain lei dárogiella eatnigiellan, muhto sii vuollánedje fargga, šattai beare váttis sidjiide. ¶
– Go gergen oahpaheaddjiskuvllas de ožžon barggu Máze skuvllas, ja dan virggis ledjen 37 jagi. Go mun álgen oahpaheaddjin, ožžon dieđu ahte ii lean lohpi sámastit skuvllas. In dieđe gos leaččai boahtán dat, muhto buohkat dihte ahte lei nu. Mun geahččalin dárostit mánáide, muhto sii eai ipmirdan, ja oidnen ahte fertejin sámástit jus sii galge oahppat. Danin mun goitge sámástin. Oahppit galge oahppat lohkat dárogillii, muhto dalle fertejin jorgalit visot vai mánát ipmirdedje. Eanetlohku oahpaheddjiin eai gal máhttán sámegiela, nu ahte sii geavahedje dušše dárogiela. ¶
De rievdagođii áigi ja 1967 rájes rahpasii vejolašvuohta sámegiel álgoohppui. Máze skuvla lei vuosttáš skuvllaid gaskkas. Muittán ahte bohte Lásse ja Máhtte-girjjit, muđui ledje hui unnán oahppogirjjit ja fertiimet ráhkadit iežamet stensiillaid. Áiggiid mielde leat dáppe ráhkaduvvon hirbmat ollu stensiillat. ¶
Dáppe Mázes lea eanetlohku álo leamaš sámegielat, muhto áiggi mielde bohte deike maid dárogielat oahppit. Lei 1. ja 2. luohkás sierra dárogiel luohkát – main eai lean go moadde oahppi. 3. luohká rájes ledje buohkat ovttas. Dalle ledje sámegielat oahppit oahppan veahá dárogiela ja dárogielat oahppit veahá sámegiela. ¶
Ellen Turi (Guttormsen) Máze skuvlla oahpaheaddjin ovttas ohppiiguin: Nils Peder M. Sara, Mikkel A. Skum, Aslak M. Sara, John O. Hætta, Johan Mathis N. Sara, Johan Anders A. Sara, Johan Mikkel J. Eira ¶
(Govva: Trygve Lund Guttormsen, Gáldu: Muitalusat ja dáhpáhusat Guovdageainnus 8) ¶
– Álgojagiid go bargen dáppe, vásihin ahte váhnemat sáhkkohalle jus oahppit ledje eret skuvllas. Mii oahpaheaddjit fertiimet muhtumin searvat skuvlastivračoahkkimiidda. Doppe muittán ahte mearridedje sáhkkohit muhtin váhnemiid, muhto in dieđe mo maŋŋil manai. Jáhkán ahte sáhkkoheapmi jávkkai 1960-jagiid. ¶
Máze "ođđa" skuvla 1970-logus lea juo oalle oamis ja dárbbaša sihke olgguldas ja siskkildas ođasmahttima. ¶
(Govva: Svein Lund) ¶
– Go bargen olles 37 jagi seamma skuvllas, de lean dieđusge vásihan ollu rievdadusaid, sihke skuvlaáiggi, oahpahusvugiid, oahpahusgiela ja ohppiid láhttema dáfus. ¶
Álggos ohppiin ii lean go bealle skuvlajahki. Go lei nu oanehis skuvlaáigi, leimmet dušše klássalanjas. Eat dahkan eará go čuovvut normalplána, deháleamos lei lohkat ja čállit. Maŋŋil go šattai ollesjagi skuvla, de rievdadeimmet dađistaga oahpahusvugiid. Leimmet eambbo olgun. Stuorra oassi luonddufágaoahpahusas lei meahcis. Oahppit čogge guobbariid ja eará šattuid ja ohppe mo geavahit daid. Skuvllas lea fanas ja fierpmit nu ahte oahppit leat maiddái oahppan geassit nuohti. ¶
Go mun álgen lei oahpahus fágain «håndarbeid» ja dušše fal Norgga normalplána mielde, seamma go buot eará sajiin. Dál lea sámi duodji mii lea deháleamos. Go min áiggis skuvla váldá olles jagi ja bistá 10 jagi, de oahppit eai šat beasa oahppat nu ollu sámi árbevirolaš barggu ruovttus. Danin lea dehálaš ahte skuvla oahpaha dakkár barggu. ¶
Mu mielas skuvla lea buorránan máŋga láhkái. Mánát máhttet ollu eanet dál. Sii ohppet lohkat ja čállit sámegiela ja máhttet maiddái buorebut dárogiela ja eŋgelasgiela go ovdal. Lea stuora ovdamunni go oahpahus lea ohppiid eatnigillii. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Dát artihkal Unjárggas / Deanus prentejuvvui dárogillii Klassekampen-aviissas 29.10.1986. Čálli lea ieš jorgalan dan sámegillii 20 jagi maŋŋil. ¶
– Mii dat lea? – Gussa. – Na ba dat? – Dat lea boazu. Dađistaga muorraeallit ožžot namaid, vaikko golmmajahkásaš muhtumin gohčoda heastta gussan. Láhttis vudjet muorraskohteriin mas lea sarvva reagas. Lea han bivdináigi. ¶
Mii leat Unjárgga sámemánáidgárddis. Dárogillii livččii leamaš , muhto telefonkatalogas lea dušše sámegiel namma. Ja go čuojahin de vástidii sámegillii. Ja vaikko mun dárustin, de jotkkii sámegillii nuppi geahčen. Muhtin láhkái gulahalaime goappát gielain, ja mun gávdnen mánáidgárddi mii lea muhtin Stuorravuona skuvlla visttis. ¶
Jođiheaddji Anneli Länsman boahtá Njuorggámis Suoma bealde. Ahte son ii huma nu bures dárogiela ii leat hehttehus dán barggus. – Baicce nuppegežiid, cealká Ann-Kristine Smuk, gii lea veahkkebargi mánáidgárddis ja ieš boahtá Stuorravuonas. – Dás lea nu garra deaddu dárogielas ahte lea buorre ahte mis lea bargi gii dušše máhttá sámástit mánáiguin. ¶
Moadde čuođi mehtera eret lea mánáidgárddi lávvu. Lávus lea dolla ja árrana badjel heaŋgá bohccobiergu. Biergosuovasteapmi lea okta dain sámi árbevieruin maid mánáidgárdi gaskkusta mánáide. Sámi mánáidgárddis ii leat dušše sáhka gielas, muhto maiddái kultuvrra ja árbevieruid seailluheamis. Danin sii leat ollu olgun meahcis, giđđat sii leat olles vahkku bartatuvrras ja čakčat sii leat mielde gárddis. ¶
Duhkorasat mánáidgárddis leat buorremuddui seammát go maid gávdnat dáža mánáidgárddiin. Leat ráhkaduvvon beare unnán duhkorasat sámi árbevierus. Muhto plásttas ráhkaduvvon biillaid ja tráktoriid gaskkas mii gávdnat ártegis sivdnádusa; sugadanbohcco! Ja de sis lea koartastohkka sámi govaiguin. ¶
Sugadanboazu lea erenoamáš sámi duhkoras. ¶
(Govva: Svein Lund) ¶
Sámi mánáidgárddis leat mánát duhkorasat, mat speadjalastet sámi kultuvrra ja báikkálaš luonddu. ¶
(Govva: Svein Lund) ¶
Unjárgga gielda lea siskkimusas Várjjatvuonas ja eanetlohku álbmogis leat sámit. Muhto dáruiduhttin lea leamaš garas ja dál sáhttá gullat sámegiela nuorat olbmuid gaskkas dušše Stuorravuonas. Jus ii mihkkege dahkko jorgalit dán ovdáneami šaddá sámegiella jávkat dás nugo ollu eará sámi riddoguovlluin ge. ¶
Danin álggahedje muhtin váhnemat sámegielat mánáidgárddi, ja sii álge čakčat 1984 golmmain mánáin. Sivva dasa ahte eai lean eanet mánát lei ahte eai lean go golbma sámegielat ovdaskuvlamáná olles Unjárgga suohkanis. Muhto dál leat juo logis, ja buohkat leat ožžon saji mánáidgárddis. Okta mánáin humai dušše fal dárogiela go álggii mánáidgárdái, muhto dál son maid lea sámástišgoahtán. – Mii fuomášit ahte mánáidgárdi maid váikkuha váhnemiidda, lohká Ann-Kristine. – Sii geavahit eambbo njuolgguslaččat sámegiela maŋŋil go sii leat ožžon mánáid sisa mánáidgárdái. ¶
Mánáidgárdi lea ceggen lávu, mas earret eará sáhttet suovastit bierggu. ¶
(Govva: Svein Lund) ¶
Ann Kristine Smuk iská lea go suovasbiergu giksan. ¶
(Govva: Svein Lund) ¶
Go Unjárgga sámemánáidgárdi lea priváhta mánáidgárdi de sivva dasa ii leat ahte sii leat privatiserema bealušteaddjit. Unjárggas lea gielddalaš mánáidgárdi, muhto das lea visot dárogillii. Gielda ii hálit álggahit sámi mánáidgárddi, ja danin lea Sámiid searvi mii jođiha mánáidgárddi ovttas Sámenuoraidservviin ja Johttisámeservviin. Stáhta addá sierra doarjaga sámi mánáidgárddiide ja suohkanis sii leat dán jagi ožžon 60 000 ru.(!) Lea juste doarvái ruhta viessoláigui, elrávdnjái ja bálkái, muhto lea unnán ruhta oastit rusttegiid. Dál lea 2 3/4 virggi, muhto oassevirgi lea gaskaboddosaš ja eanaš áiggi leat dušše leamaš guovttis. Dalle lea beare unnán áigi dikšut ja oahpahit mánáid. ¶
Ii ovttasge sis, geat barget dahje leat bargan mánáidgárddis, leat oahppu dasa. Sámegiel ovdaskuvlaoahpaheaddjit eai leat nu galle, ii ge gávdno sierra oahppu dasa. Dál lea jođiheaddji jurddašan vázzit ovdaskuvlaoahpaheaddjioahpu Suomas. Muđui sii sávvet ahte gáiddus ovdaskuvlaoahpaheaddjioahpahus álgá. Muhto mii fertet gal namuhit ahte sii leat ožžon buori veahki Finnmárkku mánáidgárdekonsuleanttas. ¶
Jođiheaddji Anneli Länsman (g.b.) boahtá Njuorggámis Suoma bealde. Dán virggis ii leat hehttehus ahte son ii huma nu ollu dárogiela, baicce nuppeláhkái, lohká veahkebargi Ann Kristine Smuk (o.b.) ¶
(Govva: Svein Lund) ¶
– Mii áigut dál dahkat čoahkkáigeasu ja geahččalit ovttastahttit barggu sámi mánáidgárddiiguin, muitala Tonje Moen, Finnmárkku mánáidgárdekonsuleanta. Unjárgga sámemánáidgárddi lassin leat sámegielat mánáidgárddit Kárášjogas, Guovdageainnus, Fanasgiettis/Sirpmás, Romssas ja Oslos. Álttás ja Deanušalddis lea barget álggahit sámi mánáidgárddi. Guovdageainnus ja Kárášjogas leat gielddat mat jođihit mánáidgárddiid, muđui mánáidgárddiid jođihit váhnemat dahje báikkálaš sámi searvvit. ¶
Go dan mađe stuora oassi sámi mánáidgárddiin leat priváhtat, de ii leat sivva ahte sii geat jođihit daid leat erenoamáš mielas privatiseremii, muhto baicce ahte gielddat leat leamaš nu negatiivvat sámi mánáidgárddiide. Odd Ivar Solbakk, Deatnogátte sámemánáidgárddi stivrajođiheaddji, cealká ná: – Livččii buoremus ahte suohkanat jođihivčče mánáidgárddiid, muhto ii fal man beare haddái. Mii eat duostta guođđit ovddasvástádusa gielddaide ovdal go sis lea mánáidgárdeprográmma mii sihkkarastá sámegiela ja sámi kultuvrra. ¶
Dál ii gávdno sierra sámi mánáidgárdekonsuleanta, muhto go Finnmárkku mánáidgárdekonsuleanta ieš lea sámegielat, de son lea erenoamážit beroštan dan barggus. – Áigut dál geahččalit čoaggit daid vásáhusaid maid mii leat dahkan. Lávdegoddi, maid departemeanta (FAD) lea nammadan galgá dál guorahallat pedagogalaš barggu sámi mánáidgárddiin. Váilot issorasat sihke oahppan bargit, girjjálašvuohta ja rusttegat. Oppalaččat lea ovdaskuvlaoahpaheaddjiváili Finnmárkkus, muhto erenoamážit dat čuohcá sámi mánáidgárddiide. – Maid áigubehtet dahkat buoridan dihte dán dili? – Mii áigut boahtte čavčča álggahit gáiddus ovdaskuvlaoahpaheaddjioahpahusa Álttá oahpaheaddjiskuvllas. Muhto dárbbašuvvojit maiddái oanehisáigásaš doaimmat nugo dat mat galget háhkat oahpaheddjiid Finnmárkui. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Sámás: Issát Sámmol Heatta ¶
Trygve Lund Guttormsen, 2006 (Govva: Svein Lund) ¶
Trygve Lund Guttormsen lea riegádan 1933:s ja bajásšaddan Gávvuonas Álttás ja Oslo-guovllus. Son váccii vuođđoskuvlla Gávvuonas ja Nesoddenis, realskuvlla Álttás, gymnása maiddái doppe ja Oslos, ja oahpaheaddjiskuvlla Tromssas. 1961:s son bođii Mázii oahpaheaddjin. Jagi maŋŋil son álggii son stivrejeaddjin, dat bargu sus lei 1973 rádjái. Maŋŋel dan son doaimmahii guossedálu muhtun jagiid, 1970-logu loahpageaži rájes son lea bargan ollesáiggi govvadáiddáriin. ¶
Trygve Lund Guttormsen lea leamaš Guovdageainnu suohkanstivrras ja ovdagottis, ja Sámi kulturráđi miellahttun. Son lea náitalan nuppiin muitaleddjiin, Dure Niillasa Dure Elliin, Ellen Turi Guttormseniin. ¶
– Áhččán lei sámegielat, lei guhká doaimmaheaddjin sámi aviissas Nuorttanasttes. Eadni gal lei dárogielat, ja min ruovttus dušše dárosteimmet. Danne máhtten áibbas unnán sámegiela go bohten Mázii 1961:s, dušše moadde álkes sáni. Danne in orron iežan mielas obage dohkálaš oahpaheaddjin deike. ¶
Áiggi mielde gal lean oahppan ipmirdit sámegiela ja máhtán hupmat go juo ferten, muhto dárostan ain eandalii. Dalle eai doivon olbmot sáhttit hupmat guokte giela joavkkus, ja vaikko eamidan lei sámegielat, moai dárosteimme mánáidasame. Jurddašeimme maiddái ahte gal dat mánát ohppet sámegiela gilis go juo oruimet Mázes. Ipmirdit sii gal sámegiela, muhto dárostit eandalii, nu go mun. Dán áigge gal diehtit lihkus eanet, dál eanas mánát geain leat goabbatgielat váhnemat ohppet goappašat gielaid ruovttus. ¶
Boares skuvlabráhkka čuožžu ain 2007:s ¶
(Govva: Svein Lund) ¶
– Go álgen bargui Máze skuvlii, ledje doppe gávcci oahpaheaddji, ja dušše guovttis sis máhtte sámegiela; namalassii Ellen Turi Guttormsen ja Anders Eira. Áiggi mielde gal lassánedje, muhtumat gili olbmuin leat mannan oahpaheaddjioahpa, mis eai leat leamaš gallis eará guovlluid sámegielat oahpaheaddjit. ¶
Mis lei Margarethe Wiiga guovttegielat ABC, muđui eai gal lean sámi oahpponeavvut. Álgoáigge lei ain dat politihkka ahte oahpahus galggai dárogillii. Oaččuimet lassediimmuid guovttegielatvuođa dihte, muhto dat galge adnot dárogiela oahpahussii. Lei hui váttis plánet oahpahusa, eat diehtán goassege ovdal ollu diimmuid mii oaččuimet. Fertiimet ohcat departemeanttas jahkásaččat. Álot biddjojedje ođđa olbmot virggiide, ja dat eai diehtán ja ipmirdan áššiid. Omd. eai diehtán sii ahte mii jagi ovdal juo leimmet ožžon dohkkehuvvot buoret luohkkájuogu. Nu sii juolludedje midjiide unnit diimmuid, muhto go váidaleimmet, oaččuimet fas juohkindiimmuid ruovttoluotta. Danne mii šattaimet divvut diibmoplána moatte geardde skuvlajagis. Dat dagahii issoras ollu barggu lasi. ¶
– Dan rájes go deike huksejuvvui skuvla maŋŋel soađi, lea maiddái leamaš internáhtta. Skuvlla stivrejeaddji lei maiddái internáhta hoavdan, ja sutnje gulai guhká internáhta rehketdoallu nai. ¶
Internáhtas orro sihke johttisámi mánát ja dálusámi mánát. Go skuvlajahki nogai, galggai skuvla rábidit mánáid ruoktot oadjebasat, ii ge lean álki sáddet 7-8-jahkásaččaid okto mátkái. Johttisámi mánát galge dohko gos sin joavku lei. Giđđat ledje dávjá juo ollen geasseorohahkii, dat soittii guhkkin mearariikas. Sáhtut ja fievrrut ledje vátnát. Skuvlla stivrejeaddji fertii doaibmat johtolatfitnodahkan ja lágidit sihke heargesáhtu, fanassáhtu, ruktofatnasa, girdi ja drošše. Dávjá šattai muhtun oahpaheaddji mieđuštit mánáid gitta sin ruoktot. Muittán go muhtun oahpaheaddji gii mieđuštii mánáid Jáhkogohppái Sievjjus, jávkkai measta vahkku. Nu fertejedje maiddái dávjá viežžat skuvlamánáid mearrariikas go dálveskuvla lei álgime. ¶
Go álgen deike, lei ain vuorroskuvlavuogádat. Dálumánát vázze skuvlla giđđat ja čakčat, ja boazosámi mánát ges dálveskuvlla. Dáhpáhuvai ahte skuvla nogai juste dalle go johttájedje, ja de muhtun joavkkut ožžo sáhttomávssu, ja de johttájedje buohkat joavkkus fárrolaga. Nu sáhtii skuvlasáhttomáksu váldot jovkui dienaslassin. Ii hal dan sáhte dattege cuiggodit, dalle ledje boazodoalus ollu hejotbirgejeaddji olbmot. ¶
– Moadde jagi maŋŋel go fárrejin deike, gullostii šolžasáhka ahte muhtumat áigo čohkket oahpaheddjiid ja dutkiid guorahallagoahtit sámi skuvlagažaldagaid. Mii geavaheimmet dan liibba bovdet sin deike, ja nu šattai ge 1964:s dollojuvvot «Davviriikalaš sámi oahpaheddjiid čoahkkin» Mázes. Dan čoahkkima referáhtta lea ge maŋŋil almmuhuvvon girjin. ((13)) Dát čoahkkin lei okta dain vuosttaš gerddiin go geahččaledje čohkkegoahtit oahpaheddjiid ja eará fágaolbmuid ovddidit buoret skuvlla sámi mánáide. Oasseváldiid searvvis leigga ee. Anton Hoëm ja Thor Frette. ¶
Oahpaheddjiid sámegielamáhttu ii adnon dan áigge nu árvvus, dat eai vuhtiiváldon báljo go bidje virgái ođđa oahpaheddjiid. 60-logu loahpageahčen ozai muhtun dáčča oahpaheaddjibarggu Guovdageainnu suohkanis. Son lei oahppan sámegiela ja čálii ohcama sámás. Skuvlastivra ii jáhkestuvvan ahte son jur máhtii sámegiela. – Ii hal diet dáidde eará go vearálašvuohta, dadje ja bidje virgái dakkár ohcci gii ii máhttán sámegiela. ¶
-Skuvla šaddagođii fargga gáržilágan, mis ledje ovtta gaskka 170 oahppi. Internáhtas orro muhtumin čieža máná lanjas mii lei dahkkon njealje mánnái. 1967 leimmet jur ožžon dohkkehuvvot skuvlla stuorideami, muhto de bulii sihke skuvla ja internáhtta. Buollimis dušše maiddái skuvlla beavdegirjjit, danne mis eai leat dál šat báhpiriid alde stuora oasit skuvlla ovddeš historjjás. ¶
Moadde beaivvi maŋŋil álggaheimmet fas oahpahusa dan boares skuvlabráhkas. Internáhttan aniimet bráhka, buhcciidvisoža ja olbmuid viesuid. Lei mu geatnegasvuohta skuvlla stivrejeaddjin dieđihit buollima birra, álggos suohkana skuvlahovdii, dasto skuvladirektevrii. Skuvladirektevra Trygve Johnson dajai dakkaviđe ná: – Dál mii gal sirdit olles skuvlla Guovdageidnui. ¶
Eat mii mázelaččat gal vuollánan jur nu álkit, ja suohkan maiddái garrasit gáibidii ođđa skuvlla dahkkot Mázii. Diđiimet ahte Máze skuvlla huksen galggai gieđahallot fylkkadikkečoahkkimis Hámmárfeasttas. Dohko bođii maiddái skuvladirektevra. Mii beasaimet de čilget ášši iežamet bealis, moai skuvlastivraovdaolbmuin Gunnar Bø:in dat leimme. Skuvladirektevra vuosttaldii čađa ja bahohalai. Go ášši galggai gieđahallot, fertejedje mannat ohcat su. Son dušše guovlalii dennjegiidda ja dadjalii: – Eat mii dán gal sáhte dohkkehit. Goitge dohkkehii fylkkadiggi ahte mii beassat huksehit ođđa skuvlla. Ovdal lei skuvla ja internáhtta leamaš gittalaga. Danne mánáid mielas sii ledje álo skuvllas. Go dál dahkagođiimet ođđasa, galggai skuvla ja internáhtta goabbat sajis, ja internáhtta ceggejuvvui ge oalle guhkás eret skuvllas. ¶
Kárášjogas álggahuvvui nuoraidskuvla 1950-logu loahpageahčen juo, ja muhtun oahppit ohce de beassat joatkit Kárášjogas go gerge 7. jagiin. 60-logu gaskkamuttus mearriduvvui nuoraidskuvla Guovdageainnu suohkanii. Álggus lei nuoraidskuvla dušše Guovdageainnu márkanis. Máze skuvlla stivrejeaddjin bargen garrasit dan badjelii vai Máze mánát beasašedje vázzit buot 9 jagi dáppe Mázes, ja dan mii olaheimmet muhtun jagiid geahčen. Go šattai nuoraidskuvla, ii lean diehttelas ahte dalá skuvlastivrejeaddji galggai beassat joatkit virggistis. Galgen biddjot virgái fas, muhto ođđa virgegáibádusaid mielde nuoraidskuvlla stivrejeddjiide in lean šat formálalaččat dohkálaš virgái, go mus lei dušše oahpaheaddjiskuvla. Suohkan goitge bijai mu virgái, ja skuvladirektevra dohkkehii dan. Departemeanta ii gal dohkkehan virgáibidjama ja máhcahii ášši suohkanii. Nu dáhpáhuvai buot mearrideaddji dásiin. Sáddejin de ášši siviláittardeaddjái, muhto dat ii áigon bargat maidege dainna. Loahpas šadden heaitit skuvlla stivrejeaddjin ja joatkit dábálaš oahpaheaddjin. ¶
– Vuosttaš jagiid go bargen dáppe lei ain vuorroskuvlavuogádat. Dálumánát vázze oktiibuot 14 vahkku čakčat ja giđđat, boazosámi mánát vázze skuvlla skábmamánus gitta beassážiidda. Máŋgga dáfus dat lei hui buorre vuogádat boazosámi mánáide. Dat besse mielde sihke čakča- ja giđđajohtimis ja ohppe de boazobarggu. De 60-logus ásahuvvui miehtájagiskuvla, dalle sullii go bággoskuvla guhkiduvvui 7 jagis 9 jahkái. Dat ii lean gal buorre boazosápmelaččaid mielas, sii fuomášedje ahte skuvla dat han hehtte sin mánáid oahppamis dan maid fertejit máhttit boazodoalus. Muittán go muhtun váhnemat bohte beanta gopmárdallat ja ánuhit eai go sin mánát beasašedje skuvllas dan botta go sii johtet, ja eará guovddáš doaimmaide boazodoalus. Váhnemat ákkastalle ahte jos sin mánát dál eai beasa oahppat boazobarggu, de eai oahpa dan šat goassege. Sihke mun ja skuvlastivra leimmet mielas dakkár permišuvnnaide, muhto ii lean nu álki. Skuvlamánát galge bargat skuvlabargguid jođidettiin, muhto gii bat jur giđđajohtimis ges astá bargat dakkáriid? De šaddet buohkat bargat veahkkin. Go dat mánát máhcce fas skuvlii, ledje duot eará mánát ollen mihá guhkkelii fágain. Muhtun ohppiide daguhii dat ahte sii vuollánedje čuovvumis mielde muhtun fágain. Mu mielas livččii galgan bisuhit muhtun oasi dan ovddeš vuogádagas, omd. ahte olles skuvllas livččii friddja giđđajohtinbotta. ¶
– 70-logus lei internáhtta goasii loahpahuvvome. Mis lei stuora internáhtta measta áibbas guorosin, ja munnje bođii jurdda álggahit guossedálu dan oasis internáhtas mii ii lean šat anus. Mii doaimmaheimmet guossohan- ja idjadanbáikki 1974-79. Álgojagiid ledjen ain belohahkii barggus skuvllas, geahččalin bargat sadjásažžan, muhto dat lotnolasbargu šattai váttisin, ja nu mun heiten áibbas oahpaheaddjin. 1978:s ásaheimmet Sámi dáiddajoavkku ja válddiimet badjelasamet nuppi internáhttaviesu. Eanemusat barge doppe 6-7 govvadáiddára. ¶
Vaikko Trygve áigá juo lea ollen ealáhatahkái, de son lea ain doaibmamin dáiddárin. Dáinna govain son lea kommenteren nuoskideami Muolkkuhis 2007:s . ¶
(Govva: Svein Lund) ¶
Go árvvoštalan dálá skuvlla, baladan guđe guvlui dat rievdá boahtteáiggis. Dál galget ollet nu olu go vejolaš oanehis áiggis. Ii mihkkege galgga šat dáguhuvvot ja geardduhuvvot, muhto čehppodatfágaide goit ferte geavahit áiggi. Lea áibbas boastut gohčodit dan dási buorráneapmin ja máhttoloktemin, go skuvlla dássi niedjá ja niedjá, ii dat badján. ¶
Eará artihkkalat girjjis Sámi skuvlahistorjá 3 ¶
På norsk ¶
Alfred Olsen riegádii Áttánvuonas Lágesvuonas 1934:s, ja orui doppe 1944 eváhko rádjái. Dalle báhtarii su bearaš meahccái, muhto bođii ruovttoluotta 1945 giđa. Soađi dihte son vázzán go 3 jagi álbmotskuvlla. Maŋŋil son váccii jagi álbmotallaskuvlla ja jagi fidnoskuvlla, ruovde- ja metállasuorggis. Son lea bargan feara mainna, ee. guolástemiin, ráhkadusbargguin ja ráktolaiggahagas. ¶
Su eamit Astrid (r. 1945) boahtá Stavangeris, ja bođii Áttánvutnii 1963:s. Son lei duddenoahpaheaddjin Sáltesávjjus 1966–68, ja barggai maŋŋil ráhkadusain ovdalgo válddii oahpaheaddjioahpu ja fárrii ruovttoluotta. Dasto son lei oahpaheaddjin Gussanjárggas 1977–87. Dan maŋŋá barggai Girkonjárggas, márkanastinoahpuin Oarjedavvi-Ruošša ektui. Ealáhatagis Alfred guovttos Astridiin orruba Gussanjárggas geasset, dálvet leaba eanemusat Jessheimas Akershusas. ¶
Dán artihkkalis muitaluvvo vuosttažettiin Alfreda skuvlavázzima birra, muhto mii váldit maiddái mielde veahá dan maid soai sáhttiba muitalit earáid skuvllavásihusain Lágesvuonas. ¶
Dalle go Alfred Olsen lávvordaga čakčamánu 1. b. 2007 manai Gussanjárgga gávpái, čohkkájedje gávpeboardagis guokte olbmo, geaid son ii dovdan. Dat leigga dán artihkkala jearahalli ja govvejeaddji, geat aiddo leigga šiehtadan gávpebargiin Edmund Johanseniin ahte su skuvlamuittut galge leat mielde Sámi skuvlahistorjjás. ¶
Gávpeboardagis muitalii Alfred oahpaheaddji birra, gii lei leamaš hui mávssolaš sutnje, Baard Tvete. Dan nama gal Sámi skuvlahistorjjá doaimmaheaddji lei gullan ovdal, sus han lei mátkelohkamuššan áiddo Baard Tvete pedagogihka váldofágabargu Roandima oahpaheaddjiallaskuvllas 1955: Skolebøker for samebarn i Norge – fra Thomas von Westen til vår tid. Nie dáhpáhuvai ahte Tvete ovddeš oahppi, badjel 50 jagi maŋŋá, vuosttaš háve beasai oaidnit maid su oahpaheaddji lei čállán maŋŋil go lei fárren Gussanjárggas eret. ¶
– Go boađát ruovttoluotta fertet fitnat mu geahčen nai, logai Alfred, de beasat gullat mu muitalusa. Ja nie manai, moadde vahku dan maŋŋá mii čohkkát Alfreda guoktá Astrida stobus, ja Alfred muitališgoahtá. ¶
– Lean, nugo eatnasat dáppe bajásšaddan lotnolasealáhusaiguin. Mu áhčči lei ollu eret guollebivddus ja ráhkadusbarggus, ja eadni jođihii šibitdálu ovttas mánáiguin. Leimmet logi vieljažaga ja oappážaga, dasa lassin mu váhnemiin gaskkohagaid ledje muhtun biebmománát. ¶
Ruovttus humaimet dušše sámegiela. Eadni máhtii maiddái suomagiela. Jerren sus oktii manne soai eaba oahpahan midjiide suomagiela, dalle son logai ahte jalgŋáin maid leat bealjit. Sis gal fertii leat okta giella mainna sáhtii hupmat čiegus áššiid birra. Son humai dávjá suomagiela ránnjááhkuiguin. Muhto dárogiela son máhtii oalle heittogit, dan son hupmagođii easkka maŋŋá go Astrid bođii deike ja muhtin áiggi orui min luhtte. Áhčči ipmirdii suomagiela, muhto ii hupman nu ollu. Nuppi dáfus fas son humai bures dárogiela. Siskkit Lágesvuonas han dáide lean dušše Báktesullo ja Gussanjárgga gávpeolbmát geat eai hupman sámegiela. Muhto vehážiidda fárrejedje maid moadde dárogielat bearraša deike. ¶
Ovdalgo viimmat bessen skuvlii ledjen oahppan veahá dárogiela. In sáhte dadjat ahte lei muhtin gii njuolga oahpahii munnje dárogiela, muhto čoggen sáni duoppe, sáni dáppe dađistaga. Ja de oahpaimet duiskkagiela duiskka soalddáhiin ja ruoššagiela ruošša fáŋggain. Soađis ledje dáppe ollu sihke soalddáhat ja fáŋggat. ¶
– Oruimet Áttánvuonas. Dalle go mu eadni váccii skuvlla, lei ain skuvla Lánavuonas. Muhto dat skuvla heaittihuvvui maŋŋil ja sirdojuvvui Guodáviikii guhkás vuonas olggos. Dan maŋŋá eai lean skuvllat Lágesvuonas Davvesiidda girkobáikki siskkobealde. Dohko lei 1912:s huksejuvvon stáhtainternáhtta, mii lei doppe boaldima rádjái 1944:s. ¶
Rievtti mielde livččen galgan álgit skuvlii 1941:s. Gulaimet dalle Davvesiidda stáhtainternáhttii. Muhto mii vuotnasámit, geat livččiimet galgan álgit skuvlii soađiáigge, ja geat leimmet sorjavaččat internáhtas, eat beassan álgit skuvlii ovdal go soahti lei nohkan. Sii geat orro girkobáikkis (eanaš dážat) besse gal álgit. Mii eat ožžon makkárge buori čilgehusa manne lei nie. Muhtimat lohke ahte ii lean doarvái borramuš eanet ohppiide, muhto mun jáhkán maiddái ahte duiskalaččat ledje váldán oasi internáhtas iežaset atnui. Leimmet oalle máŋggas geat dien láhkái massiimet eanaš oasi álbmotskuvllas. ¶
Ieš ledjen duhtavaš dainna go in dárbbašan vázzit skuvlla. Ledje doarvái hommát. Gárdon, bivden guliid ja serven buotlágan bargguide dálus ¶
Mu boarráset vieljat ja oappát, geat ledje álgán skuvlii ovdal go duiskkalaččat válde internáhta, besse dattege joatkit. Skuvlavázzin han lei áigodagaid mielde, ja dalle go sii ledje ruovttus, de válde mielde skuvlagirjjiid ja dolle skuvlla munnje ja mu oabbái. Mu viellja, Osvald, lea garraseamos oahpaheaddji gii mus goassige lea leamaš. Son attii leavssuid dainna dieđuin ahte jus it oahpa dan dassái go boađán ruoktot boahtte háve, de huškkohalat. Gal son lei oahppan skuvllas mo oahpaheaddji galggai bagadit ohppiid! Nu šattai lohkan, čállin ja rehkenastin. Visot han lei dárogillii, ja dat lei midjiide stuora čuolbman. Muhto vehážiidda mii ipmirdeimmet eanebuš ja nu dáhpáhuvai ge ahte in dárbbašan áibbas álggus álgit dalle go viimmat ieš bessen skuvlii. ¶
Gussanjárgga boares skuvlabráhkka 1954 čavčča. ¶
(Govva: Richard Bergh) ¶
Soađi maŋŋá ádjánii veháš ovdal go internáhtta huksejuvvui fas, ja gaskaboddosaččat ceggejuvvui bráhkkaskuvla Gussanjárgii. Ledjen 12 jagi go álgen dohko. Vaikko in lean vázzán skuvlla ovdal, de bidje mu dohko gos galgen agi mielde leat, stuoraskuvlii. Skuvla lei dušše miilla ruovttus eret, muhto ii lean vel dalle ollesjagiluodda ja skuvlasáhttu, nu ahte in sáhttán orrut ruovttus dalle go lei skuvla. Vuosttaš jagi ii lean internáhtta, dalle fertejin orrut olbmuid luhtte. Vuosttaš jagi ledje maiddái nu unnán skuvlaávdnasat ahte mii leimmet njeallje máná geat juogadeimmet ovtta lohkangirjji. Lohkangirjjis ledje maiddái máŋga luovos árkka, ja fertiimet gozihit ahte eat láhppán daid. Oruimet oalle lahkalagaid, ja go mis lei ruovttubargu de šiehtadeimmet skuvllas gii galggai girjjis vuosttažin lohkat, ja gii dasto dan maŋŋá. Go vuosttaš oahppi lei lohkan, de fertii váccáldahttit girjji nubbái. Čállingirjjit mis eai lean. Gávppis oaččuimet vilges bábirseahkažiid maid mii čuohpadalaimet ja maid ala čáliimet. Bábirseahkažat geavahuvvojedje čállimii, sárgumii ja rehkenastimii. Go galggaimet čállit fiidnát, de válddii oahpaheaddji ovtta su vátna sisačállingirjjiin, luvvii das siidduid ja attii ovtta árkka iešguhtege oahppái. Nu heittot dilli lei dušše vuosttaš jagi, maŋŋil oaččuimet veahá eambbo skuvlaávdnasiid, muhto muittán ahte mis váilo omd. dárogiel grammatihkka-girjjit. Dalle fertiimet dušše geahččalit oahppat dan vuođul maid oahpaheaddji čálii távvalii. ¶
Vuosttaš jagi mis lei nuorra bárdni lulde oahpaheaddjin. Sus gal ii lean oahpaheaddjioahppu, eat ge ožžon nu ollu veahki sus. Muhto jagi maŋŋil bođii lihkus oahpaheaddji gii duođaid veahkehii min. ¶
– 1947 rájes oaččuimet Baard Tvete oahpaheaddjin. Son lei ovdal leamaš Davvesiidda báhppan, dovddai diliid vuonas ja ipmirdii makkár váttisvuođat mis ledje dan čuovusin go leimmet massán oahpu ja go eat hálddašan dárogiela nu bures. Muittán go son logai ahte sus lei hui alla oahppu, ja danin son sáhtii álkit ribahit oahpahit beare alla dásis midjiide geat leimmet nu unnán oahppan ovdal. Muhto son lei goit diđolaš das ahte dát sáhtii leat čuolbman, ja juste danin manaige bures. ¶
Dasto leige huksejuvvon bráhkkainternáhtta mas ledje guokte oađđinlanja. Dálueamit lei Ruoŧas eret. In muitte mii su namma lei, gohčodeimmet su dušše . Son humai dušše ruoŧagiela, eat ipmirdan álo maid son logai. Lei oalle goavis, fertii leat jaskat. Measta juohke eahket beasaimet gullat: (Dál fertebehtet orrut jaskat, diibmu lea badjel beal ovcci). ¶
Maŋŋágaskabeaivvi skuvla dego muhtin láhkái joatkašuvai. Dan botta go mii dagaimet ruovttubargguideamet internáhtas, galge uvssat leat rahpasat feaskárii, mii lei nieiddaid lanja ja gánddaid lanja gaskkas. Doppe čohkkái Baard Tvete ja borgguhii biippu ja logai. Go lei juoga maid eat ipmirdan – ja nu lei dávjá – de galggaimet čálistit dan bajás dahje vuolláisárggastit girjjis. Dasto mii sáhtiimet mannat su lusa ja jearrat. Son merkii muitui dan maid jearaimet ja de son čálii dan távvalii maŋit beaivvi ja čilgii ášši buohkaide. Son oainnát jurddašii ahte sihkkarit ledje earát maid geain ledje váttisvuođat seamma áššiin. Son han ii lean jalla, oaivvildan ahte son lei hui čeahpes oahpaheaddji. ¶
Baard Tvete Davvesiidda suohkanbáhppan. ¶
Alfred Olsenii ii šaddan dalle eambbo skuvla go dan golbma jagi Gussanjárggas. Jagi maŋŋil lei rihppaskuvla Davvesiiddas. Ii lean dalle joatkkaskuvla eai ge eará fálaldagat gielddas. Son bivdigođii guoli, álggos áhčiinis, maŋŋil sáidesáikofatnasiin. Soahteveahkabálvalusas 1954/55 son roasmmehuvai, ja oaččui soahteveagas fálaldaga ođđasit skuvlemii. Dalle son váccii jagi álbmotallaskuvlla ja jagi fidnoskuvlla ruovde- ja metállasuorggis. Muhto son lohká ahte lei váttis go sus lei nu unnán máhttu ovddalgihtii. Maŋŋil son lea bargan feara mainna, ee. ráhkadusain ja Irgevuona ráktolaiggahagas. ¶
Go Alfred lea geargan muitaleamis iežas skuvlamuitalusaid, muitališgoahtiba soai eamidiinnes earáid birra geain ledje vel vearrát vásáhusat skuvlaáiggis. ¶
– Ledje máŋggas geat eai oahppan ollu skuvllas. Máŋgga oahpaheaddjis lei badjelgeahččalaš oaidnu ja sii bilkidedje ohppiid ja gohčodedje sin jallas sámečivgan. Dáhpáhuvve ollu surgadis fearánat skuvlainternáhtain, maiddái dáppe gielddas. Lei militearalaš vuogádat, skuovat ge galge biddjojuvvot njuolggo linjái uvssa olggobealde. Ohppiin biehttaluvvui borramuš go eai láhtten nugo galge, sii givssiduvvojedje, huškkohalle ja geavahuvvojedje. Dasa lassin ahte oahpaheaddjit ja internáhttabargit givssidedje mánáid, lei ollu givssideapmi maiddái mánáid iežaset gaskkas, ja rávesolbmot hárve dahke maidege dan vuostá. ¶
Heajos skuvlavázzima dihte ledje máŋgasat geat eai ožžon dan vuođu maid livčče dárbbašan eallimii. Muhtimat eai goassege oahppan lohkat ja čállit. Muhtimat fas birgejedje báikkálaš servodagas nu guhká go sáhtte eallit rumašlaš bargguin mii ii gáibidan nu ollu giellamáhtu. Muhto muhtin olmmái buohccái ja de sáddejedje eiseválddit su Troandimii bargomáhcaheapmái. Son lei sámegielat, humai heajos dárogiela, ja sus lei heajos skuvladuogáš, ja dalle dat ii dieđusge sáhttán mannat bures. Son láittastuvai issorasat ja ii goassege ásaiduvvan dohko. Muhtin beaivvi de gávdne su jápmán iežas ásodagas. Ja dien sullasaš vuorbbit ledje eanet ge dáppe. Mu oaivila mielde sivvan lea ahte stuoraservodat bijai dakkár gáibádusaid maid olbmot eai lean ožžon vuođu deavdit. Analfabehtan heajos dárogielain lea dubmejuvvon vuoittáhallin. ¶
– Lea stuora heahpat Norgga eiseválddiide, cealká Astrid, ahte sii eai goassege leat dahkan maidege njulget vearrivuođaid maid leat dahkan álbmogii dáppe. ¶
– Váilevaš skuvlavázzima, dáruiduhttinpolitihka ja heajos skuvlaávdnasiid lassin, ledje máŋga gealbbohis oahpaheaddji, geain ii lean doarvái máhttu, ii fáttáid birra maid galge oahpahit, iige álbmoga birra geaid gaskkas galge bargat. ¶
– Ii ábuhan ohppiid váidalit ruovttus, lohká Alfred. Váhnemat jáhkke oahpaheddjiide, sii han dat ledje oahppan olbmot. Jáhkke ahte ledje dušše sin iežaset mánát geat eai máhttán láhttet bures. Danin eanaš oahppit eai lohkan maidege ruovttus, dušše ahte manai bures skuvllas. Ja jus váhnemat ledje dattetge duostat váidalit, gii bat livččii beroštan guldalit geafes sámiid. ¶
Min váhnemiin ii lean makkárge gudneáŋgirvuođaid min skuvlavázzima ektui earret go ahte mii galggaimet nákcet čađahit skuvlla ja de šaddat bargoolmmožin. Dalle sii ledje duhtavaččat. Lei stuora seahtoerohus dan áiggi. Dárogielagat ledje dávjá badjeseahtu ja sii birgejedje álo skuvllas. Sii sáhtte oažžut veahki ruovttus ja oahpaheaddjit dávjá vuoruhedje sin. ¶
– Dalle go min iežamet mánát galge internáhttii, de vásihin man issorasat mánát balle internáhtas, muitala Astrid. – Oruimet dalle Irgevuonas ja mánát fertejedje vázzit skuvlla Davvesiidda internáhtas. Vásihin ahte bárdnáme lei áibbas ballán. Mu mannji barggai internáhtas, son muitalii ahte oktii bárdnán lei buohcci ja lei vuoksán seŋgii. Sii gávdne su uvssa duohken, son doarggistii ja huikkii: «In áigon dahkat dan! In áigon dahkat dan!» Lei čielggas ahte son vurddii oažžut ráŋggáštusa. Dalle lohken ahte dál de lea doarvái, munno mánát eai galgga šaddat rávžan Davvesiidda internáhtas orruma geažil. Ja dát lei nu maŋŋit go 1973! Dalle mii fárriimet Gussanjárgii, gos lei skuvla. Veháš maŋŋelis bođii skuvlasáhttu, de gal Irgevuona mánátge eai dárbbašan šat orrut internáhtas. ¶
Dalle go nuoraidskuvla álggahuvvui lei álggos gielddas dušše okta nuoraidskuvla, Gilivuonas. Gilivuotna lei guolleveara gos dážat hálddašedje, áibbas eará biras go dat masa mánát vuonain ledje hárjánan. Dohko lei guhkki, ii lean geaidnu, ja dál lei maiddái šaddan ollesjagiskuvla, nu ahte oahppit fertejedje orrut internáhtas measta olles jagi. Ledje máŋga váhnema geat biehttaledje sáddemis mánáideaset dohko. Sii geat sáhtte, sáddejedje mánáid baicce eará báikkiide, gos dat sáhtte orrut fulkkiid dahje oahpes olbmuid luhtte. ¶
Vaikko eatnasiin boares olbmuin Gussanjárggas lea sámegiella eatnigiellan, de geavahuvvo giella unnán beaivválaččat. Olbmot leat addán vuollái dáruiduhttinpolitihkkii ja bajásgeassán maŋit buolvvaid dárogillii. Lea maiddái unnán oktavuohta dakkár guovlluin gos sámegiella lea nannosut. ¶
– Go mii sámástit nu hárve šaddá maiddái giella sátnegeafin, lohká Alfred. – Ovdal jurddašeimmet sámegillii go galggaimet dárostit, dál mii jurddašit dárogillii go sámástit. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Dát lea ovtta dakkár olbmo muitalus guhte lea bargan sámegiella nubbingiellan heahteoahpaheaddjin. Dát lea maiddái muitalus eavttuid birra maid sámegieloahpaheaddjit ja -oahppit sáhttet vásihit dáruiduvvan oasis Sámis nu maŋŋit go 2000-logus. ¶
Svein Lund lea Sámi skuvlahistorjjá váldodoaimmaheaddji ja presenterejuvvui 2. girjjis. Son muitala dás dan birra go son skuvlajagi 2005-06 barggai oktiibuot 3 mánu Ákŋoluovtta ja Goahteluovtta skuvllaid sámegieloahpaheaddjin. ¶
Muhtin beaivvi borgemánus 2005 logan Finnmark Dagblad-aviissas : . (Ákŋoluovtta suohkan: Rabas gaskaboddosaš sámegieloahpaheaddji virgi.) Sii eai lean ožžon ohcciid sámegieloahpaheaddji oassevirgái, ja dalle geahččaledje čohkket olles skuvlajagi oahpahusa moatti mánnui olles virggiin. ¶
Áidna ohccin in dárbbašan vuordit guhká ovdal go ožžon vástádusa. Mus han lei formálalaš vuođđu dohkkehuvvot oahppan oahpaheaddji virgái ja bálkái. Muhto in báljo leamaš vuođđoskuvllas dan rájes go ieš ledjen oahppin, ja mu áidna vásáhusaš sámegieloahpahusas lei ollu boarráset ohppiiguin. Dál mus galge leat oahppit 2.,5.,7. ja 8. luohkás. Ja mii guoská fágalaš doarjagii ja ovttasbargui – rektorat celkkiiga čielgasit ahte ii oktage oahpaheaddji sudno skuvllain máhttán namuhanveara sámegiela. ¶
In diehtán ollu Ákŋoluovtta suohkana birra, ja in báljo maidege suohkana sámiid birra. Barggadettiin sámi skuvlahistorjjáin ledjen gávdnan ovtta dieđu Ákŋoluovtta birra. Dat lei iskkadeapmi 1943:s sámi mánáid birra Finnmárkku suohkaniin. Dat lei iskkadeapmi jagis 1943 mas dieđihuvvui ahte suohkanis eai lean eambbo go vihtta sámi máná, buohkat Dutnjesvuona skuvlabiirres. ((1)) Vaikko Dutnjesvuona skuvla lea áigá juo heaittihuvvon ja Ákŋovuona suohkana olmmošlohku fas issorasat njiedjan, de ledje goit 2005 čavčča ovcci sámi máná dieđihuvvon sámegieloahpahussii, suohkana 130 oahppi gaskkas. Oahpahus galggai čuovvut plána «Sámi giella ja kultuvra» . Dát lei measta visot maid dihten ovddalgihtii. ¶
Ii lean álki gávnnahit makkár sámegieloahpahus ovdal lei leamaš. Ii lean čállon gostege makkárge čoahkkáigeassu, muhto dađistaga gávdnen moadde báhpára ja bessen gullat veahá váhnemiin ja oahpaheddjiin. ¶
1990-logu álggus ledje moadde Ákŋoluovtta skuvlla váhnenpára sávvan sámegieloahpahusa mánáidasaset, geat dalle ledje smávvadásis. Dattetge fertejedje dát oahppit vázzit olles vuođđoskuvlla almmá sámegieloahpahusa haga. ¶
Lei leamaš veahá sámegieloahpahus guovtti áigodagas, 1990-logu gaskkamuttus ja 2003-2005, guvttin oahpaheddjiin. Soai leigga goappašagat nissonat, oruiga Goahteluovttas, leigga bajásšaddan Guovdageainnus ja sudnos lei sámegiella eatnigiellan, muhto ii makkárge oahppu bargat sámegieloahpaheaddjin. Goappašagain ledje mánát skuvlaagis, ja álggos soai oahpaheigga mánáideaskka, ja dađistaga serve eará oahppit maid. Goappašagat fárriiga maiddái eret suohkanis oalle oanehis áiggi das maŋŋil go sámegieloahpahus lei álggahuvvon. ¶
Sámegieloahpahus 1990-logu gaskkamuttus ja skuvlajagi 2003-04 lei dušše fal Goahteluovttas. Skuvlajagi 2004-05 álggii oahpahus maiddái Ákŋoluovttas. Muhto oahpahus álggahuvvui easka golggotmánus, ja guovvamánus oaččui oahpaheaddji barggu eará báikkis ja fárrii. ¶
Sáhttá leat váttis háhkat sámegieloahpaheddjiid suohkaniidda dego Ákŋoluokta, muhto ferten dadjat ahte ii suohkan gal lean nu ollu rahčan ge dainna. Moatti háve lei almmuhuvvon sullii 20 % virgi sámegieloahpaheaddjin. Muhto dainna ii oktage sáhte eallit ii ge dieđusge oktage ohcan. ¶
Bessen gullat ahte muhtin eará skuvlla oahpaheaddjit ledje váidalan go skuvla ii dahkan eambbo háhkat sámegieloahpaheaddji. Ledje cealkán ahte sin mielas skuvllas lei lágalaš geatnegasvuohta, ja sáhttá áššáskuhttot go ii addán sámegielfálaldaga vaikko váhnemat gáibidedje dan. ¶
Go suohkan jagi ovdal go mun álgen fertii virgáibidjat sámegieloahpaheaddjin olbmá geas ii lean oahppu ii ge oahpahusvásáhus, de bálkáhii sámegieloahpaheaddji Álttás bagadallin. Dat šattai buorrin munnje nai. ¶
"Borat go goikebierggu?" Bivnnuhis geavatlaš sámegiellaoahppu. Julianne 2. luohkás čájeha ahte son gal máhttá niibbi geavahit. ¶
(Govva: Svein Lund) ¶
Ovdal go álgen de fitnen bagadalli luhtte Álttás ja ožžon ávkkálaš dieđuid ja oahpponeavvuid. De mannen Sámi allaskuvlii ja čoggen dieđuid dan birra mo oahpahit sámegiela nubbingiellan. ¶
De muhtin mánnodaga golggotmánus álgen. Vuosttaš diibmu lei smávvadásis. Guokte unna binna nieiddaža, nu unnit ahte fertejin čeagŋut vai sáhtten buorástahttit. Eaba ipmirdan nu ollu sámegiela, nu ahte dárogiella šattai veahkkegiellan, aisttan boares giellainstruvssa, (vealttakeahttá dárbbašlažžan). Go jerren maid máhtiiga sámegillii, logai nubbi ahte násti mearkkaša stjerne, ja de eaba fuomášan eambbo. Muhto čađaheimmet gal «Mii du namma lea? – Mii su namma lea? – Eadni ja áhčči» ja de oaččuiga goabbáge bearpma maidda sárgguiga sámi leavgga, čáliiga Sámegiella ja namaideaskka. Jerren maid dagaiga jagi ovdal, ja deháleamos sudno mielas lei lávlun ja dánsun. Dasa liikuiga ja čuojahin Suga-suga-su - CD ((2)) , ja dalle lávlluiga mielde. ¶
De lei nuoraiddássi, guokte 8.-luohkkálačča. Go bohten sisa luohkkálatnjii lei nubbi juo čállime távvalii: «Bures, olmmái» . Oahpásmuvadettiin jerren «Gos don orut?» ja go vástádus lei , de fertiimet seammás váldit Sállana sámi báikenamaid. Mun orun Ákŋoluovttas – Don orut Goahteluovttas. Lihkus mis lei Sállan-kárta ((3)) sámi báikenamaiguin. ¶
Dát oahppit ipmirdeigga eambbo sámegiela go unnorašguovttos, muhto dás fertejin maiddái dávjá geavahit dárogiela veahkkegiellan. Soai háliideigga oahppogirjji, ja beasaiga geahččat Boađe mu mielde ((4)) , maid dohkkeheigga. Muđui háliideigga ráhkadit sámi borramuša ja dahkat praktihkalaš barggu. De ságastalaimet sámegillii váhnemiid, vieljaid, oappáid, áhkuid ja ádjáid, beatnagiid ja bussáid birra. ¶
Ii mannan nu bures oahppogirjjiin nuoraiddásis. Eaba máhttán nu ollu sámegiela go mun ledjen jáhkkán, girjjis ii lean jorgaleapmi dárogillii ii ge ohppiin lean sátnegirji. Dasa lassin ledje dán girjji bargobihtát beare mánálaččat nuoraiddásis. Oppanassiige gávnnahin ahte ii gávdno vuogaš oahppogirji ohppiide geat easka nuoraidagis oahppagohtet sámegiela. Oanehis áiggi maŋŋil gávnnaheimmet danin ahte fertiimet geavahit eará bargovugiid. ¶
Nuoraiddási oahppit háliideigga sámi borramuša. Muhto mii bat dat lei? Bohccobierggu lei váttis háhkat ja bohccovara vel vearrát. Mearrasámi mállásiin ledjen gal gullan guohpparmállása ja guhtamága birra. Muhto eai lean meađđemat dalle čakčat, eai ge mus lean iežan vásáhusat dákkár borramušain. Álggiimet danin sámeláibbiin, mii lei álki ráhkadit ja visot maid dárbbašeimmet gávdnojit skuvlagievkkanis dahje ain juo rámbuvrras. Lihkostuvai bures. Oahppit muitaledje vieljaide, oappáide ja ustibiidda, ja dalle mii fertiimet láibut buot njealji joavkkus. Dan maŋŋil fertejin čállit čilgehusa dárogillii ruovttudoallooahpaheddjiide, vai buot oahppit besse láibut sámeláibbi. Dát dagai sámegieloahpahusa beakkánin skuvllas ja oaččuimet veahá árvvu go leimmet gáldun dasa maid buohkat háliidedje. Maŋŋil háhken lihttara bohccovara ja bohccobiergobihtá, main šadde varrabánnogáhkut ja biđus. Dát lei seamma bivnnut, muhto vuođđoávnnasváilli geažil eat sáhttán málestit olles skuvlla várás. ¶
Mii láibut sámeláibbi. (Govva: Svein Lund) ¶
Okta unna nieiddaš logai juoga munnje maid in sáhte vajálduhttit: – Mun lean sápmelaš, leat go don? Fertejin dieđusge mieđihit ahte in lean, ja dalle bođii dakkaviđe dát gažaldat: – Mo dalle sáhtát leat sámegieloahpaheaddjin? Dál ledje buorit rávvagat divrasat, sáhtten dubmehallot dohkketmeahttun oahpaheaddjin ovdal go albma láhkai ledjen álgán ge. Muhto dihten ahte oahppit ledje oahppagoahtán maid eŋgelasgiela. De vástidin vuostegažaldagain: – Na ba du eŋgelasgielaoahpaheaddji, gos son lea eret – Eŋglánddas vai Amerihkás? ja ožžon vástádussan ahte ii goappáge sajis, son han lei norgalaš. Na, dadjen, jus norgalaš sáhttá oahpahit eŋgelasgiela, iigo dalle dáža sáhte oahpahit maid sámegiela? Na, dat han dohkkehuvvui logihkalaš jurddaboađusin. ¶
Dološ áiggis, dahje badjel logi jagi áigi, ledjen searvan Sámegiella lea somá -nammasaš veahkkebearpma ráhkadeapmái. Das leat moadde spealu maid sáhttá geavahit sámi sániid ja dajaldagaid hárjehallamii, ja dál gávnnahin ahte lei áigi váldit daid fas atnui. Berbmii leimmet ráhkadan árkkaid maid oahpaheaddjit sáhtte máŋget ja dasto čuohppat. Visot lei čáhppes/vilges, jus háliidii ivnniid fertii ieš ivdnet. Muhto nubbi Sámegiella lea somá čálliin lei dan maŋŋil bargan sámi giellaguovddážis, ja bidjan moadde min spealu ja vel moadde ođđa spealu internehttii ((5)) . Ii lean go viežžat dihtorii, čálihit ivdnečálániin, bidjat árkkaid laminerenmašiidnii ja čuohppat. Ja de lei áibbas gárvvis oahpponeavvu mii doaimmai buorebut go buot oahppogirjjit. Muhtin spealuid sáhtten geavahit buot dásiin, nuppit fas ledje beare váddásat unnimusaide. ¶
Spealu, maid eanemusat geavahin, ledjen ieš ráhkadan; «Leavgaspeallu» ((6)) , mas lea breahtta ja koarttat sámi ivnniin. Koarttain leat gažaldagat. Muhtin oahppi gávnnahii mo sáhtii geavahit dan spealu maiddái systemáhtalaš grammatihkka-oahpahussii. Son čorgii koarttaid jearransániid mielde, mii, maid, gii, makkár, galle jna. Muhtumin válddiimet bottu spealus ja mun mannen távvalii ja čilgejin erohusa mii ja gii gaskkas, mun lean ja mus lea , jna. ¶
Dalle go mun bohten Ákŋoluovtta skuvlii ožžon bearpma mas ee. lei boares koartaspeallu maid Sámi oahpahusráđđi lei sádden skuvllaide moaddelogi jagi áigi. Dán mii maid geavaheimmet buriin bohtosiin. ¶
Loahpas geavahin koarttaid maiddái geahččaleapmin; čuhppen govaid ja sániid sierra, seaguhin visot ja de galge oahppit bidjat daid oktii fas. ¶
Goahteluovtta skuvlla sámegieloahppit spellet "leavgaspeallu" . Gurut bealde:Susanne Hansen, Inger Lise Pedersen, Benedikte Gamst ja Thomas Hansen (Govva: Svein Lund) ¶
Háhken ja heŋgejin seaidnái sámi plánššaid; guollenamaid, sohkatávvala, Sállan-kártta ja sámegávttiid. Sohkatávvala vuođul ráhkadedje oahppit iežaset sohkatávvaliid, mii lei buorre vuođđu ságastallat ohppiid sámi ruohttasiid birra. Gávnnaheimmet oktasaš oahpes olbmuid ohppiid muotáid ja čeziid gaskkas, ja go sáhtten muitalit ahte ledjen oktii deaivan dovddus máttarádjá-rohki ((7)) , de lei hui hearvái. ¶
Eará buorre oahpponeavvu lea bearpma man namma lea Gulat go giela? ((8)) Das leat govat, teavsttat ja gažaldagat sihke báhpáris ja CD:s. Soaitá heivet buoremusat gaskadássái, muhto maiddái nuorat ja boarrásat oahppit sáhttet geavahit dan. Lea erenoamáš vuogas dalle go leat oahppit iešguđet dásis, go dalle sáhttet muhtin oahppit bargat dainna iešheanalaččat. ¶
Ieš in leat čeahpes lávlu, muhto ovtta lávlaga han nagodin lávlut ovttas buot ohppiiguin; Čalbmi, čalbmi, njunni, njálbmi... ((9)) , mas čujuha iešguđet rumašoassái dađe mielde go lávlu dan birra. Muđui geavaheimmet CD:id main ledje sámi lávlagat, ja lávlluimet mielde nu bures go máhtiimet. Nuoraiddásis logaimet ja guldaleimmet measta olles girjji Lávlagat ja luođit ((10)) ja jorgaleimmet teavsttaid dárogillii. ¶
Jus galggašin geassit čoahkkái mat ledje mu deháleamos oahpponeavvut, dajašin spealut, távval ja govvenapparáhtta. «Távvaloahpaheapmi» lea min áiggis šaddan measta cielossátnin «ođđaáigásaš» pedagogaid gaskkas. Sáhttá dieđusge geavahit távvala dološ vuogi mielde, mas oahpaheapmi manná ovtta guvlui ja oahppit čállet girjái maid oahpaheaddji čállá távvalii. Muhto távval sáhttá maiddái leat hui ávkkálaš veahkeneavvu čilget dan mainna bargá, čájehit mo sánit čállojuvvojit jna. Ja buot buoremusat doaimmai go oahppit ieža besse sárgut távvalii ja čállit sámegiel sániid dasa. ¶
Goalmmát skuvlabeaivvi galggai Ákŋoluovtta gaskadásis leat guolástusprošeakta, ja válden iežan digitála govvenapparáhta mielde dokumenteret dan. Váccedettiin ruggui ovttas ohppiiguin fuomášin govvestallat áđaid maid oinniimet, ja maid namaid oahppit dihte sámegillii, dahje galge oahppat. Jerren ohppiin: – Maid oaidnibehtet dás dakkára maid diehtibehtet sámegillii? – Skuvla . Govvejin skuvlla. – Beana . Ránnjáviesu beana govvejuvvui. – Cizáš . Das ii lean nu álki váldit gova, muhto loahpas lihkostuvai. Váccedettiin ja govvedettiin čálle oahppit iežaset báhpáriidda sámi sániid, ja mun stávejin go lei dárbu: g-e-a-đ-g-i. De oahppit besse ieža govvet. Seavtanbuvrris mun maid fertejin geahččalit seaktit, ja oahppi govvii. Dan botta go mu oahppit bivde guliid ovttas eará ohppiiguin govvejin sin ja guliid. ¶
Govain ráhkadin albuma; teakstagieđahallanprográmmas bidjen guhtta gova ain árkii ja čálihin govvačálániin. Maŋit diimmus čálle oahppit sámegiel teavstta dasa. Maŋŋil dahken sullásaš govventuvrraid eará joavkkuiguin. Bohtosiid heŋgiimet feaskárii. Eará oahppit ja oahpaheaddjit bohte geahččat ja sámegieloahppit fertejedje jorgalit teavsttaid sidjiide. Erenoamážit unnimusat čevllohalle go sáhtte muitalit oahpaheddjiide juoidá maid dat eai máhttán ¶
Maŋŋil go leimmet heŋgen govaid seaidnái bođii jurdda ráhkadit girjji das. Ságastallen ohppiiguin ja soabadeimmet ahte galggaimet ovdanbuktit Sállana sámegillii, go dan ii oktage lean dahkan ovdal. Ieš čállen sámegiel teavstta ja doaimmahin girjji, muhto oahppit ledje olles áiggi mielde; sii evttohedje fáttáid, ohce historjjálaš dieđuid girjerádjosis, válljejedje govaid ja govvejedje maid veahá. Muhtimat jorgaledje sámegiel teavsttaid dárogillii, nuppit fas sárgo dahje čálle teavsttaid dihtorii. Nuoraiddási bargun lei analyseret Friisa etnográfalaš kárttaid ((11)) , mat muitaledje gos sámit ja dážat orro Sállanis dološ áiggis. Muhtumat ohce dieđuid suohkana kantuvrrain, omd. gallis Ákŋoluovtta suohkanis ledje sámi jienastuslogus. Dát dagahii ahte buot oahppijoavkkut dovde girjjáža iežaset oktasaš bargun. Muhtin ohppiid fuolkkit veahkehedje maiddái dieđuiguin ja govaiguin. ¶
Girjjáš oaččui nama Mii orrut Sállanis , ja das ledje 24 siiddu. Beasaimet nuvttá čálihit 100 girjjáža suohkana ivdnečálániin. Daid vuvddiimet skuvlamátkki buorrin. Go ieš girjjáš lei sámegillii, ja unnán olbmot Sállanis máhtte lohkat dan, de ráhkadeimmet maiddái dárogiel teakstagirjjáža maid vuvddiimet sidjiide geat dárbbašedje. ¶
Go bohten Ákŋoluktii in dovdan ovttage váhnemiin ja ádjánii veháš ovdal go ožžon oktavuođa singuin. Goalmmát vahkus sáddejin reivve ohppiid mielde mas lei gohččun váhnenčoahkkimii. Mus lei áigumuš ságastallat dan birra mo váhnemat ja skuvla sáhtášedje ovttasbargat sámegieloahpahusain. Dát plána šattai váttisin čađahit go eai boahtán go golbma váhnema, ja ii oktage sis máhttán namuhanveara sámegiela. ¶
Maŋŋil gohččon váhnemiid ja ohppiid ovttas, ja dalle bohte ollu eanet. Go viimmat ožžon oktavuođa váhnemiiguin, gávnnahin ahte eatnasat beroštedje sámegieloahpahusas ja háliidedje searvat máŋgga láhkai, omd. báikkálaš oahpponeavvuid ráhkadeapmái ja skuvlamátkki lágideapmái. Juste ovdal go heiten oahpaheaddjin, de bovdejin sihke ohppiid geain lei leamaš sámegiella, sin váhnemiid ja sin geat ledje mearridan válljet sámegiela maŋit jagi. Geahčaimet govaid skuvlamátkkis, ja váhnemat ja oahppit besse cealkit makkár sávaldagat sis ledje boahtteáiggi sámegieloahpahussii. ¶
Sámegiella galggašii leat fága diibmoplánas nugo buot eará fágat. Muhto nu ii sáhte leat go buot diimmut jagis galget čađahuvvot golmma mánus. Ákŋoluovttas dat čađahuvvui guovtti láhkai, main guktuin leat iežas lágan čuolmmat. Sullii bealli diimmuin biddjojuvvojedje ohppiid dábálaš skuvlaáiggi maŋŋá. Smávvadásis dat šattai leat 5.-6. diibmu ja gaska- ja nuoraiddásis fas 7.-8. diibmu. Dát mearkkašii ahte sámegieldiimmut álge dalle go oahppit juo ledje váiban ja dábálaččat livčče galgan mannat ruoktot. Máŋgii vajálduhtte oahppit sámegieldiimmuid. Muhtumin deiven sin feaskáris ja muittuhin ahte otne mis lea sámegiella, muhtun háviid manne ruoktot ovdal go ollejin bissehit sin. ¶
Eará háviid mis lei sámegiella olles skuvlabeaivvi; 4 diimmu smávvadásis, 5 diimmu gaskadásis ja 6 nuoraiddásis. Moatti háve deive sihke olles beaivásaš oahpahus ja liigediimmut leat seamma beaivvi, nu ahte vearrámus lági mielde šattai juobe 8 diimmu sámegiella, mii duođaid lea beare ollu sihke ohppiide ja oahpaheaddjái. Fertejin dalle lonohallat iešguđetge oahpahusvugiid gaskkas, áinnas vázzit tuvrra dahje leat moadde diimmu skuvlagievkkanis. ¶
Ledjen sávvan ovtta lanja guđege skuvllas gos beasaimet heŋget sámi plakáhtaid ja ohppiid barggu seinniide, nu ahte dat šattašii oktasažžan buot sámegielohppiide. Muhto duohta dilis fertejedje joavkkut geavahit máŋggalágán lanjaid, eat ge sáhttán álo heŋget seinniide oppanassiige. Eat mii beassan álo geavahit lanjaid ge maid álggos leimmet ožžon. Dávjá fertiimet vuorddekeahttá fárret girjerádjosii dahje muhtin joavkolatnjii, gos eai lean reaiddut maid dárbbašeimmet. Ovdamearkka dihtii váillui távval, nu ahte fertiimet viežžat jorre-távvala dahje eará lanjas. Girjjit ja eará oahpponeavvut ledje dieđusge nuppi luohkkálanja skábes, nu ahte fertejin vuordit dassái go lei boddu vai bessen viežžat dan maid dárbbašin. ¶
Šattai álkit go beasaimet geavahit lanja mas lei távvál. Ja oahppit áinnas áigot deavdit távvála ieža. Gurut bealde Inger Lise Pedersen ja Benedikte Gamst. (Govva: Svein Lund) ¶
Min áiggis dihtorteknologiija lea diehttelas oassin oahpahusas, ja prinsihpalaččat dat galggašii maiddái guoskat sámegieloahpahussii. Muhto eanaš lanjain gosa sámegieloahpahus biddjojuvvui, ii gávdnon oktage dihtor, dahje ledje boares dihtorat maiguin ii sáhttán čállit sámegillii. ((12)) Dušše fal ovtta lanjas ledje dihtorat maiguin sáhtii čállit sámegillii, dan latnjii beasaimet easka maŋŋil dii. 1400. ¶
Árrat čakčat celke oahppit ahte háliidedje skuvlamátkái. Muhtimat háliidedje Guovdageidnui, nuppit fas Kárášjohkii. Mannebat ii goappašat báikái, dadjen – go juo vuos mannat dan guvlui. Muhto leigo vejolaš – vuosttaldedje muhtimat – mátkkoštit 7–14-jahkásaš ohppiiguin ja čađahit seamma prográmma buohkaide? Ja njeallje ija lášmmohallanlanjain ja luohkkálanjain – seaŋggaid haga? Ja mo galggaimet ruhtadit? Ledje doarvái vuosttaldeamit, muhto mii han leimmet mearridan. ¶
Oaččuimet ruđaid goappáge skuvllas ja «kultuvrralaš skuvlalávkkas» , muhto stuorimus ruhtagáldu lei dattetge Mii orrut Sállanis -girjjáža vuovdin. Guokte eatni ja okta muottá serve, ja go dasa lassin oaččuimet bussevuoddji gean buohkat dovde, de vulggiimet buorremielain 11 sámegielohppiin oktiibuot 12 oahppis. ¶
Skuvlamátki lei jagi deháleamos dáhpáhus. Dá boradit Láhpoluoppal skuvllas. Gurut bealde beavddi birra:Thomas Hansen, Ingunn Utsi (muotta), Benedikte Gamst, Susanne Hansen, Marita Pedersen, Ristiinná Loso, Liv Marit Somby (eadni), Julianne Isaksen, Ronja Antonsen, Christoffer Isaksen Lantto, Dag Henrik Nilsen. (Govva: Svein Lund) ¶
Mátki manai álggos Guovdageidnui, gos beasaimet vuos oahpásmuvvat Sámi joatkkaskuvlii, ja de ijastallat doppe. Dasto finaimet gilišiljus ja Sámedikki oahpahusossodagas. Ja de vuoddjáimet Láhpoluobbalii, gos ijastalaimet skuvllas ja iđedis beasaimet deaivvadit ohppiiguin ja oahpaheddjiiguin ja geahččat maid sii ledje ráhkadan. Dan maŋŋil jotkkiimet nuorttas duoddara badjel. Jergulis bisáneimmet oahpes olbmuid luhtte, ja beasaimet mielde biebmat hui lojes bohccuid gárddis. Viidáseappot Kárášjohkii; Sámediggi, Sámiid Vuorká-Dávvirat ja Sámi joatkkaskuvla. Olliimet velá finadit Suoma bealde. Dan maŋŋá vuoddjáimet Levdnjii gos oaččuimet njeallje-diibmosaš duodje- ja giellakurssa Sámi giellaguovddážis. Oahppit besse goarrut alcceseaset sisteseahkažiid. Čuovvovaš bisánanbáiki lei Rávttošnjárgga luondduvistti. Dasto maŋŋá gaskabeaivvi beasaimet dan jagi vuosttaš turistan gállit neavrresdálkkis Smiervuona mearrasámi gilišilju gođiid ja návsttuid gaskkas. Dasto doapmaleimmet gilivissui, gos guovtti oahppi áhkku guossohii mállásiid. Maŋimuš ijastallan lei Ruoššanjárgga skuvllas, gos maid deaivvadeimmet sámegielohppiiguin ja sin oahpaheddjiin ovdal go dolliimet guhkes mátkái ruovttoluotta Sállanii. ¶
Mátkki boađusin lei 19-siidosaš raporta mas ledje govat ja dieđut buot báikkiid birra gos leimmet fitnan. Oahppit leat ieža čállán eanaš teavstta. Sii leat govven beali govain ja mearridan makkár govat galget leat mielde. Raporta lea čállon dárogillii, muhto juohke ásahusa birra leat sámi namat ja muhtin sámi sánit. Dalle go mus maŋimuš vahkus lei čoahkkin ohppiiguin ja váhnemiiguin ja jerren maid sávve čuovvovaš jagi sámegieloahpahusas, celkkii muhtin oahppi ná: – Vel okta dákkár mátki! ¶
Jergulis bisáneimmet bohccogárddi lusa, ja beasaimet buorástahttit Bambbiin, mii lei erenoamáš lojes čearpmat. (Govva: Svein Lund) ¶
Ovdal skuvlajagi 2006-07 sáddejuvvui vuosttáš háve buot suohkana ohppiide ja váhnemiidda gažaldat háliidit go sámegieloahpahusa. 20 oahppi dieđihuvvojedje. Ieš ledjen dalle áigá juo cealkán suohkanii ahte mus ii lean vejolašvuohta joatkit šat maŋit skuvlajagi, ja ahte fertejedje dahkat juoidá oažžun dihte bistevaš čovdosa. Lihkus lei suohkanii fárren oahpaheaddji geas lei oahpaheaddjioahppu, muhto geas ii lean bistevaš virgi. Suohkan dalle lohpidii sutnje bistevaš virgáibidjama dainna eavttuin ahte oahpai sámegiela. Muhto dallege lei gelbbolaš bistevaš sámegieloahpaheaddji ain moatti jagi geahčen. Dan gaskkas almmuhuvvui 60 % gaskaboddosaš virgi sámegieloahpaheaddjin. Dat han leige doarvái háhkat sámegieloahpaheaddji čavčča rájes, muhto ii lean doarvái sihkkarastit su báhcit bistevaččat. Dalle go dát oahpaheaddji gasku skuvlajagi oaččui 100 % virggi iežas ruovttusuohkanis, de son fárrii. Ja oahppit ledje sámegieloahpahusa haga vuot oktii. Skuvlajagi loahpa rádjái šattai muhtin lágan heahtečoavddusin bidjat sámegieloahpaheaddjin dan oahpaheaddji, guhte dassážii lei geargan lohkat sámegiela jahkebeali, ja dan láhkai máhtii veahá eambbo go oahppit. ¶
Ii oktage ohcan sámegieloahpaheaddjivirgái skuvlajahkái 2007-08, ii oktage lean fuomášan ge áigemeari ohcat doarjaga gáiddusoahpahusa várás, dasgo suohkana surgadis ruhtadilli lei dagahan ahte skuvlakantuvrras ii bargan oktage. Oahpaheaddji, gii galggai lohkat sámegiela, lei ožžon olles virggi eará fágaide, ja go skuvla čakčat álggii, ii oktage riekta diehtán maid dainna sámegieloahpahusain galggai dahkat. Nuoraidskuvlaohppiin lei sámegiella diibmoplánas, muhto fertejedje eanáš bargat iešheanalaččat. Eará ohppiid ektui lei sámegieloahpahus maŋiduvvon. Čakčat válddii skuvla oktavuođa muinna jearran dihte sáhtášin go veahkehit juoga láhkai. Soabaimet geahččalit ordnet oahpahusa áigodat- ja gáiddusoahpahussan. Muhto dán čáledettiin dat ii leat vel skuvlahistorjá muhto baicce boahtteáigi, ja mo de geavvá it oaččo diehtit dán girjjis. ¶
((1)) Dán girjjis lea eambbo dán iskkadeami birra artihkkaliin Bihtážat Ákŋoluovtta sámi skuvlahistorjjás, Guorráneapmi ja dáruiduhttin Fálesnuoris ja Historjjákeahtes gieldda skuvlahistorjjás. Sierra artihkal dán iskkadeami birra galgá maiddái boahtit ma??elis Sámi skuvlahistorjjás. ((2)) Suga suga su lea sámegiel lávllagirji CD:in, maid Elisabeth Utsi Gaup lea doaimmahan, ja man DAT-lágádus almmuhii 1989:s ((3)) Hans Ragnar Mathisen ráhkadii 1992:s Sállan-kártta sámi báikenamaiguin, eanaš namaid lea viežžan girjjis Just Knud Qvigstad: De lappiske stedsnavn i Finnmark og Nordland fylker. Aschehoug 1938 ((4)) Berit Johnskareng: Boađe mu mielde. Davvi Girji 1991. Oahppogirji sámegielas nubbin giellan, jurddašuvvon vuosttažettiin 3. luohká ohppiid várás, geat juo leat oahppan sámegiela ovtta dahje guokte jagi ((5)) http://www.kafjord.kommune.no/sami-giellaguovdda.2862.se.html ((6)) Leavgaspeallu ii gávdno vel interneahtas, muhto sáhttá má?get dan bearpmas Sámegiella lea somá , maid sáhttá di?got Sámedikki oahpahusossodagas ((7)) Ivar Utsi, su muitalus lea girjjis Sámi skuvlahistorjá 2 . ((8)) Gulat go giela? lea oahpponeavvu maid Maja Hatta lea ráhkadan ja Sámediggi lea almmuhan. ((9)) Mari Boine lea čállán dan lávlaga ja almmuhan dan kaseahtas Min máilmmis. ((10)) Lávlagat ja luođit lea girji mii álggos almmuhuvvui 1991:s, Haldis Balto, Randi Johansen ja Oyfrid Solbakken leat doaimmahan dan. 2003:s dat almmuhuvvui maiddái CD:n. ((11)) http://www.dokpro.uio.no/friiskartene/1861/1861oversikt.html ((12)) Dát mearkkaša ahte dihtoriin lei operatiivavuogádat Windows 98. Čállin dihte sámegiela dain, ferte installeret sierra fonttaid ja dát čoavddus ii leat oktiiheivvolaš ođđaset Windowsiin iige eará operatiivavuogádagaiguin. Jus galgá čállit sámegillii dálá kodatabealla mielde, ferte leat juogo Windows 2000 dahje ođđasut, dahje eará operatiivavuogádat. ¶
Eará artihkkalat girjjis Sámi skuvlahistorjá 3 ¶
På norsk ¶
Liigeartihkal girjái Sámi skuvlahistorjá 3 . Davvi Girji 2009. ¶
Artihkal prentejuvvui Sámi allaskuvlla 10 jagi ávvodeami oktavuođas, girjjážis 10 jagi gielain ja mielain .             Ingar Eira lea Jáhkovuonas eret ja riegádii 1950:s. Sus lea oahppu Jáhkovuona mánáidskuvllas ja Ráhkkerávjju nuoraidskuvllas, .... ,  Son lea bargan máŋga jagi mašiidnavuodjin Stáhta geaidnodoaimmahágas / Mestas, gos maiddái lea luohttamušolmmoš. Son lea guhká bargan sámepolitihkalaš bargguin ja lei 1989-93 sámediggeáirras NSR bealis. ¶
- Soaitá orrut leamen fuoikun, muhto min guovllus lea geavvan nu ahte rahčamusat olahit mihttomeriid Sámegiela hálddašanguovllus leat váikkuhan nu ahte mii leat bázahallan. ¶
Ingar Eira - mearrasápmelaš Finnmárkku rittus - lea máŋga jagi rahčan oažžut sámegieloahpahusa Jáhkovuona skuvlii ja dan doalahit. Dusse moadde jagi lea lihkostuvvan.             - Mii šállosahttá, lea ahte ii oktage ora sáhttimin moktege veahkehit min, šlundu Eira. Son lohká ollu eará sámegielguovllut olggobeal Sámegiela hálddašanguovllu, orrot leamen seammá dilis go sii.             - Orru leamen nu ahte rahčamusat olahit mihttomeriid hálddašanguovllu siskkobealde váikkuhit nu ahte sámegiel guovllut olggobealde hálddašanguovllu oalát bázahallet. ¶
Ingar Eira buvttii ovdan dán jorggu dili go logaldalai Sámi allaskuvlla ávvosemináras. Logaldallama lei gohčodan Sámi giella ja sámi giela ovddidanvejolasvuođat olggobealde giellalága doaibmaguovllu.             Eira ruovttubáiki Jáhkovuotna ii leat nu áibbas unna mearrasámi giláš Fálesnuori suohkanis. Doppe ásset 170 olbmo, geat eatnasat leat sápmelaččat - unnit dahje eanet. Sámegiella lea álohii leamas gili álbmoga eatnigiellan.             - Sámegiella lea ain otne beaivválaš anus erenoamázit boarráset olbmuid gaskkas. Stuorra oassi nuorat olbmuin ipmirdit fas sámegiela, dusse hupmat eai máhte, muitala ovddes sámediggeáirras.             - Midjiide geat háliidit sámegiela boahtteáiggis sihke oidnot ja gullot, lea hui surgat vásihit ahte min giella ja kultuvra dattetge orru nohkamin dade mielde go buolvvat nohket ja jávket, váidala Eira. ¶
Su mielas lea gili álbmoga beales oalle olu dahkkon goahcat dán maŋosmannama. Stuorámus bargu lea leamas oččodit sámegieloahpahusa skuvlii.             - Mii oaččuimet suohkanstivrra mearridit ahte Jáhkavuona skuvllas galgá addot sámegieloahpahus nubbigiellan. Dát lei hui movttiidahtti, muhto dade bahábut dáhpáhuvai mis nai nu go máŋgga eará sajis. Fálaldat nogai sihke olmmošlaš ja ruđalaš ressurssaid geažil.             - Vuosttas lea dávjá čadnon dan nubbái. Suohkan lei positiiva juste nu guhkás go láhka geatnegahtii, iige guhkkelii. ¶
Sámegieloahpahus ii deavdán eanet go njealját oasi ollesáiggi virggis. Danin ii oaidnán suohkan dárbbu geavahit eambbo návccaid ja ruđaid dasa. Danin šattaige gosii veadjetmeahttun oažžut oahpaheaddji.             - Sajáiduvvan oahpaheaddjiin váillui oahppu čađahit sámegieloahpaheami. Ii galgga dieđusge vuordit ahte oktage boahtá eará báikkiin váldit badjelasas barggu mas ii dine eambbo go njealjádas oasi ollesáiggi virggis, čilge Eira.             - Liikká mii lihkostuvaimet bures moadde jagi dan dihte go gávdnui olmmoš guhte sáhtii boahtit min lusa. Sus lei eará bargu main na sáhtii kombineret. Muhto go son fárrii eret, de fierralii min sámegieloahpahus. Eat mii leat nagadan čuožžálahttit dan fas, šállosa Ingar Eira. ¶
Manne lea nu váttis fidnet sámegieloahpaheaddji gilis gos sámegiella ain lea beaivválaš anus?             - Vástádus lea ahte sámegiella nubbigiellan lea eksámenfágan. Danin ii duostta oktage dan váldit badjelasas. Olbmuin váilu formálalaš oahppu, eandalit čállingiela ektui, lohká Eira ja jearrala manin suohkanpolitihkkárat eai oro berošteamen prioriteret sámegieloahpaheami.             - Sivat sáhttet leat máŋga. Stuorámus sivva lea eahpitkeahttá dáruiduhttinpolitihka váikkuhusat. Váikkuhusat mat dahket ahte vel ieža nai sápmelaččat, geat dávjá vel leat suohkanpolitihkkárat, navdet ahte sámegiella lea earáid eatnigiellan ii ge sin. Danin das eai beroš.             - Dáruiduhttin lea joksan iežas mihttomeriid mihá eambbo go maid mii beaivválaččat várra jurddašit, fuomásuhttá Eira.             Liikká ii loga stuorámus váttisvuohtan ahte ollogat čiegadit iežaset sápmelašvuođa.             - Nu guhká go olmmoš eaktodáhtolaččat čiegada juoidá, de ieš goit dovdá duohtavuođa ja diehtá iežas duogáža. Mihá vearrát lea dat dilli go olmmoš jurdilkeahttá iežas beaivválaš duohtavuođas beahttá iežas. ¶
Ingar Eira lea geahččalan oažžut veahki buoridit dili buot vejolaš ásahusain. Muhto ii leat velá ábuhan.             - Ii oktage oro sáhttimin maidege dahkat veahkehan dihte min. Leamaš oktavuohta earret eará Sámi oahpahusráđiin. Ii dattetge leat veahkehan. Manne, dan in dieđe. Lea dego lean deaivan muhtinlágan Berlin-muvrra. Vai leago nu ahte min dilli lea eará máilbmi ja váttisvuođat. Dat eai gula «midjiide» .             Sámediggi lea ásahus mii Eira oainnu mielde sáhtásii dahkat juoidá dienna diliin.             - Dattetge ii leat Sámediggi nagadan hálddašit dán ovddasvástádusa nu bures go livččii galgan, oaivvilda Ingar Eira, guhte oaidná guokte čovdosa. ¶
  Guhkes áigái: Ferte ásahit hástaleaddji ortnegiid mat leat nu beroštahttit ahte maiddái dáruiduvvan sámeguovllus duostagoahtá háhpohallat formálalaš gelbbolasvuođa čadahan dihte sámegieloahpaheami dohkálaš dásis. ¶
  Oanehis áigái: Ferte geahččalit ásahit ortnegiid mat gaskaboddosaččat sáhttet veahkehit dán váttis dilis. Dát fertejit doaibmat dassái go mearrasámeguovlu lea ožžon dan váilevaš gelbbolašvuođa.             - Lea aŋkke nu ahte loahpalaččat ferte luohttit siskkáldas fámuide. Muhto mii nai fertet oažžut veahki olggobealde dassái go leat nagadan cegget iežamet giellajoavkku, čilge mearrasámi giellaovddideaddji Ingar Eira. ¶
På norsk ¶
Artihkal girjjis Sámi skuvlahistorjá 3 ¶
Loabágis gávdnat sámi skuvlahistorjjá bákčaseamos osiid. Eanet go gostege eará báikkis leat guovllu sápmelaččat gillán badjelgeahččama, soaibmama ja leat birgen hejot skuvllas. «Muhtunlágán veadjemeahttunvuođa dialektihkka lea leamaš Romssa fylkka riddo- ja siseatnansápmelaččaid dovdomearkan. Veadjemeahttun danne go sin dilálašvuohta unnitlohkun lea dušše merkestuvvon servodaga heajos namain. Sii leat eallán dakkár dilálašvuođas mas iešdovddu kriteriat leat rievdan heajos birgejumi ja servodagas vuoittahallama kriterian. Muhtun dán unnitlohkui gullevaš olbmuide lea skuvllas ja servodagas lihkostuvvan leamaš dat seamma go ahte beassat eret iežaset álbmoga vuorbbis – beassat eret historjjásteaset." Nu muitala Øivind Haaland dan dili mas Romssa fylkka sápmelaččat ledje dalle go son bođii Loabágii 1970-logus. Goitge vásihii son moatti jagis juo vuđolaš rievdadusaid álggu: «Veadjemeahttunvuohta dáhpáhuvai. Čuođi jagi dáruiduhttima maŋŋil boltasii Ruŋggu álbmot fáhkkestaga eret gunaid siste dego Føniks-loddi, gárvodan ođđaáigásaš dovdomearkkaiguin čázehiid ja gávtti sadjái. Sii gáibidišgohte vuoigatvuođaideaset healkkehan suohkanis, jos juo ii leažžan ráttástuvvan.» ((1)) Ii galli sajis leat leamaš dakkár árja sámi oahpahusa dihte, muhto ii galli báikkis leat leamaš dakkár guhkes gaska mihttomeriin ja das maid leat buvttihan. ¶
Loabátvuonas Lulli-Romssas leat orron sápmelaččat ja dáččat vikiŋggaid áiggi rájes. Loabága olmmošlohku, mii lei lagabui 2000 maŋŋelaš soađi, lea njiedjan sakka, ja 2006:s leat doppe sullii 1050 ássi. Doppe ledje 1900-logu álggus goasii 300 oahppi, ja čuohtelogu loahpageahčen jur badjelaš 100. ¶
Vuosttaš muitalusat dán guovllu skuvlavázzima birra leat mis 1700-logu álggogeahčen. Arthur Brox muitala Astafeardda sámi skuvllas: «Ránáidsullo girkogirjjis, mii álgá 1744 rájes, leat ollu čállosat čuvgehusbarggu birra mii doaimmahuvvui Siellagis, Loabágis, Rivttágis ja Roabas. ... mii gullat dan jur ipmaša ahte dalle lei juo skuvlavisti vuotnabađain. Čájehuvvui ahte čuvgehusbargu sápmelaččaid gaskkas sihke álggii ja lei dássedeabbu go dáččaid gaskka.» ((2)) ¶
Skuvllat leat miššondoaimmaid rájes maid Thomas von Westen jođihii.1743:s gohčodii miššovdna golbma sámi joavkku dánin: «Norgga badjesápmelaččat» , «dálusápmelaččat» ja «nuortasápmelaččat» . «Dálusápmelaččat» «atne láigoeatnama sisvuonain ja elle nu go eará boanddat» , «nuortasápmelaččain» «lei ruoktu Ruoŧas, muhto orro ealuideasetguin Norgga bealde geasset» , aistton Arthur Broxa. Son muitala vel ahte Thomas von Westena áigge doaimmahuvvui miššonbargu dáid joavkkuid gaskkas, muhto 1700-logu gaskkamuttus eai šat muitán «nuortasápmelaččaid» . ¶
«Astafeardda dáččaid gaskkas ii vuhtto makkárge organiserejuvvon skuvladoaibma nu áigá go 1740–50 loguin. ... Dat guokte skuvlavistti maid birra dieđáhusas muitaluvvo, ledje huksejuvvon von Westena áigge, nubbi Gállii Rivttágis ja nubbi Skoarrojohkii Siellagis. Von Westen lei ieš johtán daid giliid čađa 1722:s, ja Siellaga sápmelaččaid gaskkas lei son oaidnán «buot bahámus báhkinvuođa, eahpeoskku ja iešguđetlágán jáhkuid» . ((3)) Vai dát dilli buorránivččii, mearriduvvui dalle maiddái ahte miššovdna galggai hukset «Čoakkánviesu, dego girkoža» Evrii, ja von Westen ráhkadii ieš šiehtadusa sápmelaččaiguin geat galge dahkat vistti. Dan kapealla birra ii šat gullo mihkkege maŋŋil, nu ii leat diehtu šattai go dat obage dahkkot.» ¶
Ránáidsullo girkogirjji skuvlačállosiin gávdno ee. dát 20.02.1745: «... láidestin Siellaga sámi olbmuid Ivvárstáda girkui, Ipmila bálvalusaide mearrádussan. ... Seamma beaivvi celkojedje Roaba sápmelaččat, Rivttága ja Loabága sápmelaččat doalvut mánáideaset Rivttága skuvlavistái ...» ¶
1700-logu maŋit oasis ferte leat skuvlahoidu dahkkon čorgadeabbon, ja 1807:s čohkkejuvvui Astafeardda «Skuvlalágideddjiid olmmošlohku» . Čállosis mii čállui boares teavstta mielde1984:s muitaluvvo ahte dasa gullet «Siellat, siskkit Rivttát oktan lulábeliin ja Roaba ja vel Áttira fávllibealli ja Loabága olggumus sámi ássanbáikkit.» Das lea «Sápmelaččaid olmmošlohku» čállon sierra ja juhkkojuvvon suohkaniid mielde. Loabága bokte leat namuhuvvon 56 persovnna, juohkásan 5 dállui dehe gillái. ¶
Dálá Loabága suohkanii gullet dat báikkit mat leat dan vuona guovtte bealde mas lea seamma namma, dat gáržžes Ruŋgu ja jalgadet guolbba Ruŋgogierraga gili birrasiin, man čađa dál váldogeaidnu E-6 manná. Mot mii sáhttit dasto dán suohkanis vuohttit daid namuhuvvon sámi joavkkuid maŋisbohttiid? ¶
«Dálusápmelaččat» jávke 1800-logus dáčča guollebivdi álbmoga sisa, nu ahte ollugiin dan álbmogis mii dál orru dán rittus, lea seahkálas duogáš, muhto sii atnet iežaset áinnas dáččan. ¶
«Nuortasápmelaččat» bisánedje eanas dáluide Ruŋgui ja Ruŋgogierragii, 1700-logu loahpageažis ja miehtá 1800-logu. Sivvan dasa go heite boazodoaluin leat maŋŋil deattuhuvvon heajos jagit ja boazovigit, muhto boazonákkisvuohta Ruoŧas dáidá maiddái váikkuhan sakka. Dat nákkisvuohta šattai rájiid giddema geažil, álggos go Suoma ja Norgga gaskasaš ráji gidden heađuštii johtima, dasto Ruoŧa ja Suoma gaskasaš ráji giddema geažil. Dasa lassin vel dađistaga eanet dáččat bisánedje daid geasseorohagaide ja Sis-Romssa johtolagaide. Eiseválddit bealuštedje eanadolliid jos dat šadde vuostálaga boazodoaluin. ¶
Dat maŋemusat geat johte Gielas orohahkii, heite dakka maŋŋel 1910. Doppe šattai boazodoallu fas easka go Guovdageainnu boazosápmelaččat johte dohko 1960-logus ja ásse Ruŋgogierragii. ¶
Álgoássama rájes lea Ruŋgu leamaš sámi gilli, doppe eai leat orron eanet go moadde dáčča. Vaikko suohkanguovddáš Deannja lea ge das lahka, de šattai Ruŋgu hui sierra, eai ge «vággilaččat» náitaladdagoahtán vuotnagátti ássiiguin ovdal jagi 2000 birrasiin. ¶
Sámit Ruŋggus orrot oalle čoahkis. Dáppe lei gal uhcán eanan guđege dállui dalle go buohkat geahččaledje birget eanandoalus. ¶
(Govva: Svein Lund) ¶
1860-logu rádjái lei buot oahpahus Loabágis vuorroskuvlaoahpaheaddji hálddus, guhte jođii viesuin ja gámmiin. 1860:s mearriduvvon álbmotskuvlalága mielde juhkkojuvvui suohkan skuvlabiirriide. Álggos ledje guhtta biirre, muhto dain moadde juhkkojuvvojedje ain eanet das maŋŋil. Vuosttaš skuvlavisti dahkkui Sandnes-nammasaš dállui 1860-logu álggus. Muđui lávii suohkan dábálaččat láigohit olbmuid viesuin lanjaid skuvlla váste. Muitaluvvo ahte muhtun ruŋgolaš oaččui almmolaš ruhtadoarjaga orrunvissui dan ovddas go fas láigohii lanjaid skuvlii. Nu lei dárbu, go eanas ruŋggolaččat orro ain gámmiin dalle. ¶
Muitaluvvo jahkečuohtemolsuma áigge go Loabágis ledje njeallje oahpaheaddji, sis lei ovddasvástádus gávcci skuvlabiirii. Dain ledje njealji biirres sierra skuvlaviessu, dat earát láigohedje lanjaid. Ruŋgui Leaibenjárgii ceggejuvvui sierra skuvlaviessu 1899:s, dat divoduvvui maŋŋil ja stuoriduvvui 1910:s. Ruŋgogiera oaččui maŋemus skuvlabiiren sierra skuvlla 1922:s. ¶
Lea muitaluvvon ahte Nils Nekkusen, r.1824:s, lei vuosttaš ruŋgolaš gii máhtii lohkat dárogiela albmáláhkái. Vuosttaš dihtosis sámegielat oahpaheaddji lei Anders Larsen, son lei 1856 rájes gitta 1868 rádjái «Ivvárstáda vuona siskkit giliid sámi mánáid» vuorrooahpaheaddjin, sus ledje 60 máná 7 johtinoasis. Okta dain osiin lei Ruŋgu ( ). Larsen lei Rivttága sápmelaš ja lei vázzán oahpaheaddjiskuvlla Romssa gávpogis. Buot orru čujuheamen dan guvlui ahte son oahpahii sámegillii. ¶
Vaikko oahpahusa mihttomearrin lei ahte oahppit galge oahppat lohkat ja čállit dárogillii, de lei goitge hui mávssolaš go sámi ohppiid oahpaheaddji máhtii atnit sin eatnigiela oahpahusas. Maŋŋel Larsena golle 26 jagi ovdal go sii fas ožžo sámegielat oahpaheaddji. Son lei Ellev Olai Fredriksen, sutnje gulle dat sápmáseamos skuvlabiirret Leaibenjárga ja Ruŋgogiera 1894:s gitta 1925 rádjái. Vaikko son máhtii sámegiela, de gohčohalai son dalle oahpahit dárrui. Fredriksen lei áŋgir diđoštit báikkálaš historjjá ja čálii girjji Lauvangr – Lavangens beskrivelse. (Lauvangr – Loabága válddahallan.) Su čoakkáldagat leat dehálaš vuođđun dovddus girjái Tre stammers møte , man Carl Schøyen čálii. Orru leamen nu ahte dan girjji muitaleaddji, «Skouluk-Andara» , sulástahttá sihke Anders Larsena ja Ellev Fredriksena. ¶
Maŋŋel Fredriksena heite oalát sámegielat oahpaheddjiiguin. 1942 rádjái ledje Ruŋggu skuvllas oahppan oahpaheaddjit, muhto dan rájes dušše sadjásaš oahpaheaddjit dassážii go skuvla heaittihuvvui 1951:s. ¶
(Gova luoikan Ruŋggu historjásearvi) ¶
30-logus lei hui dárbu divodišgoahtit suohkana boares ja heajos skuvlavisttiid. Suohkan ráhkadii skuvllaid buoridanplána masa váldui mielde ođđasit huksen ja muhtun muddui skuvlabiirriid ovttastahttin, muhto dat bargu heađuštuvvui soađi geažil. Go Deanja skuvla de bulii 1942:s, de šattai vel eanet heahti bargat juoidá skuvlahuksema dáfus. ¶
1948:s Loabága skuvlastivra mearridii, guovttis jienasteigga vuostá, hukset skuvlla Dennjii «buot suohkana mánáid váste» . Vuosttaš visti gárvánii 1950:s, ja maŋŋil lasihuvvojedje vel ossodagat gitta 1960 rádjái. 50-logus heaittihuvvojedje dat eará skuvllat, go juo lei sadji dan ođđa guovddáš skuvllas, masa joatkkaoahppu maiddái biddjui. Go Ruŋgogierraga skuvla heaittihuvvui 1961:s, de bázii vel dušše geainnohis gillái Evrii sierra skuvla, ja dat lei báhcán maŋemus giliskuvlan go heaittihuvvui 1972:s. ¶
Skuvllaid čohkkemii ii lean garra vuosteháhku, buot skuvlabiirriin lei eanetlohku mielas dasa. Ruŋggus gal ledje iešguđetlágan oaivilat, muhtumat háliidedje doalahit sierra skuvlla, muhto eanetlohku oaivvildii buorebun ohppiide go besse ovttastallat eará ohppiiguin ja searvat dáčča stuoraservodahkii. Dasa dáiddii váikkuhan dat nai go skuvllas ii lean guhkes áigái leamaš oahppan oahpaheaddji. Skuvla lei doaibman giliviessun nai, eai ge sii lean várra doivon ribahit dan oktanaga skuvllain. Viessu gaikkoduvvui ja sirdui Dennjii gos dat šattai oahpaheddjiide orrunviessun. Ja giliviesu ruŋgolaččat eai ožžon ovdal go 30 jagi maŋŋil. ¶
Go 9-jagi skuvla galggai ásahuvvot, de šattai dat ovddemusat vuosttaš lávkin čohkkemii. 1969 rájes fertejedje 8. ja 9. luohkát vázzit Vuotnasiiddas Siellagis, muhto ii lean gal guhká, ja 1972 rájes ledje buot 9 jahkeceahki čoahkis Deanjas. ¶
Sápmelaččaid ja «dáččaid» gaskasaš vuostálasvuohta lea leamaš hui garas dán suohkanis. Dađi mielde go mearrasámi álbmot jávkagođii dáčča álbmoga sisa, iđii riddui seahkálas soga álbmot. Dat olbmot háliidedje almmuhit iežaset dáččan, danne go háliidedje gáidat eret sámivuođas. Sii guđet fárrejedje Ruŋgui gohčoduvvojedje de vierisin, «ruoŧa» sisafárrejeaddjin, vaikko sin máttut ledje čuđiid jagiid geavahan dán guovllu eanas oasi jagis. Dat dikšo ja gilve Ruŋggu eatnama álggu rájes, muhto sii eai ožžon makkárge almmolaš ruhtaveahki, dakkára go lulli dáččat ožžo geat gilvigohte Málatvuomi ja Bearddu. Sii eai lean bargan ollu eanadoaluin ja fertejedje oahppat dan dađis go ealáhalle meahcceealáhusaiguin. Dan sevdnjes ávžžis lei gárži ja heajos gilvineana. Dat daguhii ruŋgolaččaid geafibun go vuotnaolbmuid. Dan guovtti soađi gaskka muitaluvvo ahte ruŋgolaččat njulgestaga fertejedje ánuhit borramuša mearragátti dáluin. Maŋŋil soađi ožžo ollu ruŋgolaččat huksenbarggu feara gos. Sii johtaledje báikkiid gaskka, ja joavkkut orro badjin vákkis. ¶
Leastádialaš osku, mii sullii 1850 rájes juo ássagođii suohkana álbmoga lusa, šattai dego dorvun ja guovddážin, muhto šattai maiddái dego vel oktan áidin dan nuppi álbmoga vuostá. 1950 olmmošlohkamis gávdnoje sámegielat ruovttut 12 suohkanis Romssa fylkkas. (Lohku lea várra mihá eanet). 1956 Sámelávdegoddi čálii reivve suohkaniidda ja siđai daid čilget mot ohppiid gielladilli lei. Dušše 4 suohkana vástidedje, Loabát gulai daidda mat eai vástidan. 50- ja 60-loguin ii dovdon mastege ahte suohkan beroštivččii diđoštit leat go sis sámegielat ássit. ¶
Go Ruŋggu skuvla heaittihuvvui 1951:s ja oahppit sirdojuvvoje dan ođđa guovddášskuvlii, oidnui čielgasit ahte ollugat dain ohppiin eai nagodan báljo čuovvut mielde skuvlabarggus. Eatnasat ledje ain sámegielagat eai ge sii lean oahppan fávdnádit dárogiela ruovttus. 1960-logu álggus ((4)) galgá leat dollojuvvon čoahkkin Ruŋggu váhnemiidda mas sii bohte dan oktasaš oaivilii ahte sii heitet sámásteames mánáidasaset. Muitaluvvo ahte dušše okta vuosttaldii dasa. Go váhnemat eatnigiela sajis hupmagohte mánáideasetguin iežaset bás dárogiela, ii šaddan dilli dađi buoret skuvlla gáibádusaid dáfus. ¶
Ollugiidda sidjiide geat vázze skuvlla 50-, 60- ja 70-loguin lea váttis hupmat dan birra. Erenoamážit nu lea sidjiide geain ledje stuorámus váttisvuođat skuvlla váccidettiin. Dat guđet birgejedje buoremusat maŋŋil gal sáhttet muitalit dan birra. Sii muitalit ahte 50- ja 60-loguin sii vásihedje rihkkuma sámi ohppiid vuostá beaivválaččat. Sihke oahpaheaddjit ja eará oahppit barge dan, dat sáhtii leat ciellan ja hárdin dehe ahte sii njulgestaga badjelgehččoje ja adnoje duššin. Dat guđet ledje čeahpit skuvllas eai gal hárddahallan jur njuolga, muhto okta sis muitala ahte lei váivi oaidnit go su fuolkkit ja ránnját givssiduvvojedje. ¶
Lei dábálaš ahte oahpaheaddjit njulgestaga vuolláne Ruŋggu mánáid dáfus. Ruŋggu mánáin ii vurdojuvvon nu ollu, eai sis gažadan leavssuid, dat besse stoahkat gihtain dan botta go earát ohppe loguid ja bustávaid. ¶
Go olmmoš jearrá ruŋgolaččain mot hárdin dáhpáhuvai skuvllas, de sáhttá leat váttis oažžut čielga ovdamearkkaid, soaitá hui olu dan geažil go ollugat leat geahččalan vajálduhttit dan áiggi. Dá goitge lea okta ovdamearka: Rektor lei váldán jietnabáddái go boares ruŋgolaš áhkku hupmá básdárogillii. Oahpaheaddji bijai báddečuojanasa muhtun oahppi beavddi ala ja čuojahii jietnabátti olles luohkkái, ieš boagustii. ¶
Okta sis gii lei oahppin 60-logus dadjá oanehaččat ná skuvlaáiggis oktiibuot: – Buot skuvlajagit ledje beaivválaš gižži. Imaš gal go guhtege mis lea šaddan albma olmmožin. Ollugat eai gal leat vigiid haga, ollugiin sis lea billahuvvan iešdovdu ja psyhkalaš sivat eallinahkái. ¶
Skuvlla ja suohkana bealis eai gieđahallon ohppiid váttisvuođat giellaváttisvuohtan. Dan sadjái navdoje mánát vuolitdássásažžan. 1965:s sáddejuvvoje ollu ruŋgolaš mánát Narviikii skuvlapsykologa lusa, ja dat rávvii suohkana skuvlaeiseválddiid ohcat daidda mánáide saji Elvemo almmolaš skuvlii bázahallan mánáid váste. Oktiibuot dieđihii skuvla 1965-67 áigodagas 12 oahppi Ruŋggus eret «Erenoamáš skuvllaid kantuvrii» . Váhnemat gal vuosttaldedje garrasit sáddet mánáideaset eará báikái, ja sii nagode caggat dan. Lea čalbmáičuohcci go eai ovttage reivves, man skuvla sáddii skuvladirektevrii dán birra, namuhan ahte mánát bohte guovttegielat birrasis. Go suohkan ii nagodan čoavdit váttisvuođaid, vaikko sáddii Ruŋggu mánáid eará báikái, šattai čoavddusin lágidit veahkkeoahpahusa guovddášskuvllas. Ovtta gaskka 70 % dain ohppiin ožžo veahkkeoahpahusa dárogielas. 1972:s ásahuvvui Gaska-Romssa pedagogalaš-psykologalaš guovddáš. Sin searvvis gii oaččui barggu doppe lei erenoamášpedagoga Øivind Haaland, sutnje dat biddjui Loabát guovddášskuvla erenoamáš ovddasvástádussan. Son lei lulliolmmoš, ii ge sus lean ovddežis diehtu eai ge ovdagáttut dan guovllu dáfus gosa son bođii. Son imaštallagođii álggu rájes juo manne Ruŋggu ohppiin ledje nu olu heajut árvosánit ja manne nu ollugat dain ledje navdojuvvon návccaheapmin. Son iskagođii dan dárkilit ja iešguđetlágán iskkadeamit lágiduvvoje. Ruŋggu ohppiid boađut bálddastahttojuvvoje daid eará ohppiid boađuiguin. Čájehuvvui čielgasit ahte ruŋgolaš oahppit ledje heajubut dárogielas ja rehkenastimis, muhto ohppiin eai lean erohusat mentálalaš ovdáneamis dehe IQ:s. ¶
Baicca ledje olles 96 % ohppiin Ruŋggus eret miellalági váttisvuođat skuvllas. «Iskkadeami mielde ruŋggolaš mánáin lei dakkár iešvuođa dovdu skuvllas man dovdomearkan lei eahpesihkarvuohta ja julmmuhis jávohisvuohta earáid searvvis, ja sivalašvuođa dovdu go eai lean máhttán albma meahtaliid ja váttisvuođa obalohkái meahtaliid dáfus.» ((5)) ¶
Dan iskkadeami vuođul čálii Haaland váldodutkkusčállosa pedagogihkas ((6)) , mas celkkii loahppaboahtun ahte dás ii lean vuosttažettiin hupmu návccahis ohppiid birra, muhto ahte váttisvuođat vulge . Son čuoččuhii maiddái ahte ohppiid mielas eai orron leamen sis ja skuvllas oktasaš árvvut ja beroštusat. ¶
Haaland válddahallá dábálaš oainnu Ruŋggu ohppiid birra ná: «..dávjjimus ja ovddemus čilgehus skuvlaolbmuid beales Ruŋggu ohppiid heajos skuvlaboađuid dáfus lea ahte dat lea muhtunlágan sogalaš jierpmehisvuohta. Čilgehussan dasa lei eanas dat ahte vákki olbmot ledje náitaladdan aivve gaskaneaset ja ahte dat lei sámi álbmot. ... Oahpaheddjiin, ollugat sis ledje riegádan ja bajásšaddan Loabágis, ledje rievtti mielde hui dievas dieđut vákki álbmoga birra. Dat dieđut ledje jávkan imašlaččat eai ge lean biddjon čilgehussan skuvlla pedagogalaš dilálašvuođaide.» ¶
Váldodutkosisttis árvvoštalai Haaland Ruŋggu dili ja sámi ja dáčča ohppiid ovttastallama skuvllas dan dili olis mii sápmelaččain lei Norggas muđui, ja dan dili olis mii lei eará unnitloguin máilmmis. Son celkkii loahppacealkkan ahte «Almmolaš áigumušaidis ja mihtuidis ektui ii doaimma skuvlla oahpahus obanassiige ruŋgolaš ohppiide. ... Skuvllas orru leamen heajos váikkuhus dáid ohppiid persovdnaovdáneapmái.» Sivva ii lean gusto ohppiin, baicca skuvlafálaldagas. ¶
Iskkadeami mihttomearrin lei diehttelasat ohcat doaimmaid mat sáhtte leat veahkkin ohppiide. «Boađuin dovdui ee. ahte gielalaš ja kultuvrralaš dilálašvuođaid galggašedje bidjat sáhkafáddán skuvllas. Ruŋggu álbmot ii lean gal dovddahan makkárge dáhtu dakkár doaimmaid dáfus. Baicca nuppeláhkái; lei čielggas ahte sii háliidedje beassat eret «doložis» ja ahte sápmelašvuohta mearkkašii ja muitáhii sidjiide váivviid. Danne ii lean vejolaš álggahit doaimmaid mat livčče iskkadeami boađuid eavttuid mielde.» ¶
Vuosttažettiin goit sáhtte álggahit muhtun doaimmaid maiguin heivehivčče oahpahusa sámi mánáide. Ovddemus galge nannet dárogieloahpahusa juogidettiin luohkáid vuosttaš ja nuppi jagi goabbat sadjái ja nu juolludit eanet áiggi sidjiide geat dárbbašedje oahppat eanet sániid. Skuvlastivra bivddii de eanet oahpahusdiimmuid danne go sis ledje guovttegielat oahppit, muhto skuvladirektevra hilggui sin ohcama. Dan sadjái baicca ožžo ruđa «erenoamáš doaimmaide doaimmashehttejuvvon ovdaskuvlamánáide» . Suohkan válddii vuostá ruđaid, ii jietnadallan dan birra ja geavahii daid dan luohkkájuohkimii maid háliidedje. ¶
Haalanda váldočálus gárvánii 1977:s, maŋŋel go ieš lei fárren lulás. Easka guokte jagi maŋŋil gulle Ruŋggu olbmot dan birra, ja dasto skuvla ja suohkanhálddahus. De šattai oalle garra digaštallan, ee. báikkálaš aviissain. Erenoamážit eai dohkkehan oahpaheaddjit ja suohkan čuoččuhusa ahte Ruŋggu oahppit givssiduvvojedje guovddášskuvllas. ¶
Nordlys-aviissas čállojedje moanat čállosat Ruŋggu birra ja jearahallamis 13.12.1979 cealká Tor Ivar Andersen ((7)) : «Loabága guovddášskuvllas lea čađat leamaš Ruŋggu mánáid givssideapmi, vaikko ovdal lei gal vel vearrát go dál. Dát givssideapmi vuolgá dain guottuin mat Loabága álbmogis muđui leat Ruŋggu sámi álbmogii. Mun gal čuoččuhan ahte daid guottuid eat dovdda dušše ohppiid gaskka, muhto maiddái oahppi ja oahpaheaddji gaskka. Dat dagaha dakkáriid go ahte «Ruŋggu čivggaide gal dahká ovtta.» Sii eai ieža oba soaitte ge oaidnit ja áibbas ipmirdit iežaset guottuid, muhto mii ruŋgolaččat gal diehtit ahte dakkár guottut sis leat.» ¶
Dan seamma aviissas leat jearahallan rektora Terje Karlsena. Son cealká ahte «Ii okta ge givssit ohppiid Loabága guovddášskuvllas dál, eai Ruŋggu mánáid dehe earáid» . Ja son joatká: «Mu ipmárdusa mielde lea gal Ruŋgu hui iehčanas biras, vel eanet go eará sámi birrasat maid dieđán. Doaivvun baicca go mánát sirdet guovddášskuvlii de luovvana dát sierastallan, ja ruŋgolaččat fertejit dál geahččalit heivehit iežaset stuoraservodahkii.» ¶
Mii siteret ain Nordlys- aviissa čállosis: «Rektor Karlsen lohká gollan guhkes áiggi ovdal go son fuomášii ahte vákkis gusto lei guovttegielalašvuohta. – Mu mielas orro dego čiegadeame dan. Dál fertet jearrat man muddui dat giella lea ealli giella ja dakkár gulahallanvuohki mas leat valjit sánit ja dadjanvuogit. Dat mearrida lea go giella bisuhanveara. Lea maiddái stuora erohus iežaset iešvuođa doalaheamis ja áibbas sierran doalaheamis, deattuha Karlsen. Son máhcaha čuoččuhusaid ahte oahpaheddjiin mahkáš livččii badjelgeahččanvuohta Ruŋggu ohppiide. – Dakkár oaiviliidda in gal guorras. Ii dat ge leat duohta ahte mii lovssu váste álggahit veahkkeoahpahusa daidda ohppiide. Dakkárat eai dáhpáhuva almmá PPD-bálvalusa oktavuođa haga, mii lea ráđđeaddi orgána, ja almmá siva haga. Obbalaččat gal dagaha guovttegielatvuohta váttisvuođaid.» ¶
Ášši šattai dan muddui ahte skuvlastivra mearridii máhcahit Haalanda čuoččuhusaid, ja sihke skuvlahoavda ja oahpaheddjiid searvi áiggui guoddalit su. Ii lean ge eará vuordit ahte oahpaheddjiid searvvis lei dakkár oaivil danne go eanas oahpaheaddjit oktan rektoriin, bearráigehččiin ja skuvlahoavddain cakkastedje vuostá duostun láhkái go áššin šadde ruŋgulaš ohppiid váttisvuođat sin skuvllas. Eanas oahppit ledje ieža Loabágis eret ja ledje gaccahuvvon dakkár guottuiguin mat dalle ledje dábálaččat ruŋgolaččaid vuostá. Dađi mielde go ruŋgolaččat muitalit, de fitne oahpaheaddjit hui hárve sin ruovttuin, ja doppe váhnemat manne hárve váhnenčoahkkimiidda. Dat dagahii heajos oktavuođa, ja oahpaheaddjit dihte unnán vákki dilálašvuođaid birra. ¶
Nu gieskat go 1979:s celkkii oahpahusbearráigeahčči: «Vaikko ollugiin lea ge guovttegielat duogáš, de doaibmá oahpahusvuogádat bures. Dat vuolgá das go dušše boarrásepmosat Ruŋggus atnet sámegielsániid, ja dušše hui hárve.»   ((8)) Ruŋgolaččat ovttatmanu máhcahedje dán cealkaga, sii dadje ahte dat čájehii man unnán skuvlla olbmot dihte dilálašvuođaid birra. ¶
Ii oktage oahpaheddjiin bealuštan Haalanda čállosa, muhtumat sis baicca fallehedje dan oktan beaškasiin: «Dán dáfus lea imašlaš jurddašit ahte psykologa ja erenoamášpedagoga sáhttá vuolggahit nu ollu bahávuođa gillái.»   ((9)) ¶
1970-logu loahpageahčen rievdadedje ollu sápmelaččat Ruŋggus guottuideaset. Mearkan dasa lei Ruŋggu sámiid searvi, mii vuođđuduvvui 1978:s, ja masa fargga badjel bealli gili ollesolbmuin serve miellahttun. Nubbe eará lei giliviesu oččodeapmi, man ohcamii bidje čilgehussan ahte sii áigo nannet sámi kultuvrra. ¶
Eaktodáhtolaš bargonávccaid dovdomearkan lei ahte gili olbmot ásahedje giliviessosearvvi ja barge ieža vuođđobarggu, juolgemuvrra, čázi ja duolvačáhcegolggahaga. Dasto sii ohce suohkanis ja stádas ruhtaveahki ollašuhttit huksema. ¶
Suohkanii lea áibbas ođđa dilli go fertii vuhtiiváldit ahte ruŋgolaččat ovddidedje áššiideaset searválaga ja roahkadedje gohčodit iežaset sápmelažžan ja serve sámi oktavuođaide náššuvnnalaš ja davviriikkalaš dásis. Vaikko muhtun olbmot geahččaledje ge áibbas hilgut dan, de eanas olbmot suohkanis eai goit njulgestaga vuosttaldan sámegiela ja kultuvrra doaimmaid gilis ja skuvllas. Doaimmat galge goitge dáhpáhuvvat hálddahusa eavttuid mielde, ja suohkana sámi álbmot ii dohkkehuvvon dakkár áššemeannudanguoibmin man dárbbašedje vuhtiiváldit man ge láhkái. ¶
Obalohkái lei dáččain ja rivguin dego vierrun hilgut dehe eahpidit sámiid čuoččuhusaid hárdima ja givssideami dáfus. Dakkár moaitagiid máhcahedje dáččat dainna ákkain ahte sii eai ane daid duohtan. Nu lei ovdamearkka dihte dábálaš dustet daid ollu muitalusaid mot dáččamánát meannudedje sámi mielohppiideasetguin. Dat mot sii vuostáiválde Haalanda dutkosiid gullá maiddái dakkár vugiide. Nuppe dáfus ii leat sámi birrasiin ge leamaš dušše miehtemiella dakkár čállosiidda aviissain ja girjjiin main muitaluvvui sápmelaččaid badjelgeahččama ja geafivuođa birra. ¶
4-9-prošeavttas Ruŋggu giliviesus 1983 skábmamánu. Oahpaheaddji Berit Johnsen mánáiguin Ann-Britt Henriksen, Nina Overgård, Roy-Hugo Andersen, Kent-Arne Johnsen og Kai-Einar Henriksen. ¶
(Gova luoikan Ruŋggu historjásearvi) ¶
Go Loabága suohkan ipmirdišgođii ahte juoga fertii dahkkot Ruŋggu mánáid dáfus, de lei váttis oažžut ruđa dakkár doaimmaide. Liiban šattai go golbma departemeantta 1980:s searválaga álggahedje geahččalanprošeavtta 4-9-jahkásaš mánáide. Dakkár prošeakta galggai lágiduvvot guđa suohkanis miehtá riikka. Loabát ozai ja beasai mielde dasa. Prošeakta juhkkojuvvui viđa báikái suohkanis, daid skuvlabiirerájiid mielde mat ledje ovdal skuvllaid čohkkema. Mearriduvvui báikkálaš mihttomearri mas ledje njeallje oasi, dat maŋemus lei: «– oahpahit mánáid geain lea sámi sogalaš vuolgga diehtit ja atnit iežaset sogalaš vuolgaga oadjebasvuohtan ja buorrin – dakkárin man galget atnit alcceseaset gudnin.» ¶
Ruŋggus ásahuvvui prošeakta dan ođđa gilivissui. Oahpaheaddji, ovdaskuvlaoahpaheaddji ja veahkkebargi biddjojedje virggiide. Erenoamáš Ruŋgui lei ahte doppe galge bargat gili sámi kultuvrrain. Lei nuo ja ná guđe muddui dat ollašuvai, danne go eai gallis dain virgáibiddjojuvvon olbmuin diehtán nu ollu dan birra. Eatnasat geat barge prošeavttain, ledje boahtán eará báikkiin, eai ge gallis máhttán sámegiela. 4-9-jahkásaččaid prošeakta bisttii 1989 rádjái, de álggahuvvui baicca sámi mánáidgárdi daidda lanjaide. Maiddái mánáidgárddis čuožžiledje dat ovddeš váttisvuođat: oažžut sámegielat fágaolbmuid virggiide. ¶
Go sámegiela álgooahpahus álggahuvvui muhtun skuvllain 60-logu loahpageahčen, de ledje ain sámegielat mánát Ruŋggus. Goitge sii eai ožžon dakkár fálaldaga. Sámiid searvi dat álggos gáibidišgođii sámegieloahpahusa skuvlii. Dan áigge ledje ruŋgolaš mánát juo buori muddui govssahallan sámegielas. Danne ovddemus bargun šattai ge geahččalit ceggegoahtit ođđasit fas sin giellamáhtolašvuođa. ¶
1980:s ásahuvvui sámegiella eaktodáhtolaš fágan 4. luohká rájes. Penšunerejuvvon báhppa Asbjørn Flokkmann dat válddii badjelasas sámegiela oahpahusa. Go son heittii muhtun jagiid maŋŋil, nogai dat fálaldat. ¶
1980-logu loahpageahčen oččodišgohte Ruŋggu váhnemat duođas buoret skuvlafálaldaga sámi ohppiide. Vuos álggahuvvui oahpahus sámegielas nubbingiellan. Váhnemat eai dattege duhtan dasa. Sii gáibidedje sierra skuvlla Ruŋgui, juogo giliskuvlan dehe ahte Romssa sámeskuvla ásahuvvui dohko. Dat lei dassážii holten gaskaboddosaš visttiin Málatvuomis, muhto váhnemiid áigumuššan lei ođđa visti. Sihke sámi váhnemat ja Loabága suohkan áŋgirišgohte dan nammii ahte skuvla sirdošii Ruŋgui dehe Ruŋgogierragii. Mearriduvvui goitge hukset sámeskuvlla Málatvuopmái, ii oktage váhnen háliidan sáddet mánáidis internáhttii. Váhnemat gáibidedje dál vuosttažettiin giliskuvlla Ruŋgui. Jos dat ii menestuvvan, sihte sii sierra luohkáid guovddášskuvlii, gos galge sámi mánát oažžut oahpahusa sámegielas ja sámegillii. ¶
1992:s bivde 1.-4. luohkáid mánáid váhnemat oahpahusa sámegielas ja sámegillii. Suohkana skuvlahoavda Johan Lyngstad lei mielas ohcamii ja barggai dan maid son sáhtii vai skuvla galggašii álggahuvvot. Skuvlastivra guorrasii skuvlahoavdda evttohussii. Ovdagoddi baicca gal ii mieđihan dasa, dat evttohedje hilgut ohcama áibbas, dainna čilgehusain ahte Loabát ii gullan sámegiela hálddašanguvlui, ja ohppiin danne ii leat riekti oažžut sámegiel oahpahusa. Suohkanstivrra eanetlogu mielas lei dat badjelmearálaš evttohus, ja sii mearridedje belohatčovdosa: «Suohkanstivra vuhtiiváldá skuvlastivrra mearrádusa álggahit sámegieloahpahusa geahččalanprošeavttain. Deattuhit goitge ahte suohkana guhkesáiggebušeahtas ii leat biddjon ruhta dakkár oahpahussii guhkit go geahččalanáigodahkii.» Dan eai gal váhnemat sáhttán dohkkehit ja sii sáddejedje suhtuin čállon reivve suohkanstivrii, ja loahpahe reivve ná: «Jos suohkanstivra ii rievdat mearrádusas, de áigut mii váhnemat bargat čuovvovaččat: – Biehttalit sáddemis mánáideamet skuvlii – daid váikkuhusaiguin maid dat dagahivččii – Gáibidit sierra skuvlla/skuvlabiirre – Lágastit» . ¶
Suohkanstivra ii rievdadan mearrádusas, muhto lei garrasit várrejuvvon: galge heaitit hupmamis geahččalemiid birra. Váhnemat eai áigon goassege dohkkehit earágo bistevaš fálaldaga. Dakka dan čavčča álggahuvvui vuosttaš sámegielluohkká. ¶
Sámi luohkát galge deaividit stuora váttisvuođaiguin. Ii lean vejolaš gávdnat ollesoahppan guovttegielat oahpaheaddji, ja oahpahus álggahuvvui danne oahpaheddjiin geas ii lean oahpaheaddjioahppu. Skuvlla bargit muđui ledje hui eahpádusas dan hoidui, doppe ii gávdnon doarjja. Skuvllas ii lean oktage geas lei vásáhus dehe oahppu guovttegielat oahpahussii. ¶
Karen Inga Eira lei vuosttáš oahpaheaddji dalle go sierra sámegielluohkát álggahuvvojedje 1992:s. Son lea govvejuvvon 2005:s. (Govva: Svein Lund) ¶
Karen Inga Eira oaččui álggu rájes áibbas okto sámegielluohká ovddasvástádusa. Son lei 21-jahkásaš ja lei ovdal aiddo jur geahččalan bargat oahpaheaddjin. Álgobáliid ledje sus sakka eanet oahpahusdiimmut go 100 % virggis galget leat. Sutnje dieđihuvvui ahte buot galggai sámegillii, muhto fuomášii oalle fargga ahte dat ii doaibman. Eanas oahppit eai hupman sámegiela, ja ollugat eai báljo ipmirdan dan. Go oahpahus ii doaibman nu go galggai, de lei álki váhnemiidda sivahallagoahtit oahpaheaddji. ¶
Lei čielggas ahte jos dát geahččaleapmi galggai lihkostuvvat, de ferteje sii oažžut olggobealde veahki. Muhtun váhnemat dovde Asbjørg Skådena, guhte lei Skániid sámegieloahpaheaddji. Son válddii badjelasas bagadallandoaimma. Okta vuosttaš áššiin maid fertii bargat, lei ságastallat váhnemiiguin man váttis dillái oahpaheaddji lei šaddan, vai sii eai šat sivahalaše su. De son rábidii oahpaheaddjái bargoáiggi buhtadusa dan ovddas go oahpahii sámegillii, dakkár riekti lei sus dalle danne go váilo sámegiel oahpponeavvut. Sverre Eriksen biddjui oahpaheaddjin 5 diibmui ja veahkkebargin 12 diibmui vahkkui. Son lei sámegielat, kárášjohkalaš ja orui Ruŋggus. Dainna lágiin besse sii ráhkadit dan guovtti oahpaheaddji gaskasaš doaibmanjuogu. Nubbi dušše sámástii, ja dat nubbi dárostii maiddái. Dat vuohki doaimmai moadde jagi belohahkii, muhto de šattai váttisin čuovvut plána, ee. ollu jávkama geažil ja go oahpaheaddjit molsašuvve. Nubbe eará hástalus lei oahpponeavvovátni. Eai gávdnon oahpponeavvut mat heivejedje dan lágan oahpahussii. Oahpaheaddji fertii ráhkadit measta visot ieš. ¶
Lei juo váttis ráhkadit buori vuogádaga mii heive ohppiid gielladillái. Dasa lassin šattai váttisin oažžut dan heivet skuvlla njuolggadusaide. Sámegieloahpahusa njuolggadusat ledje sihke heivemeahttumat ja dain lei vuostálasvuohta. Giela árvvoštallama vuođul ii sáhte eahpidit ge ahte sámegiella lei nubbingiellan eanas Ruŋggu ohppiide. Dušše moattis máhtte sámegiela nu bures dehe measta nu bures go dárogiela. Sámegiella nubbingiellan oahppoplánas lei mihttomearrin ahte oahppit galge šaddat doaibmi guovttegielagin ja eaktun lei ahte sámegiella galggai adnot reaidogiellan maiddái eará fágain. Skuvllaid bargovierut leat goitge nu ahte oahppit, geain sámegiella lea nubbingiellan, ožžot sámegiela dušše sámegieldiimmuin, muđui lea buot oahpahus dárogillii. Dan dihte dat váhnemat geat áŋgirušše Loabága sámegieloahpahusa ovddas. Jos suohkan galggai oažžut dohkkehuvvot dan prošeavtta ja ruđa dan ollašuhttimii, de fertejedje oahppit mahkáš muitaluvvot sámegielagin, ja oahpahus definerejuvvot oahpahussan sámegielas vuosttašgiellan. Váhnemiidda šattai dehálažžan oažžut ovdan ahte sámegiella lei sin ruovttugiella, ja dan doahpagii biddjui mihá eanet ja eará sisdoallu go das livččii galgan. Muitaluvvo ahte muhtun ruovttuin lei sámegiella ruovttugiellan dušše dat go áhkku sámástii bussáin. Duohtavuohta lei ahte ohppiid sámegielmáhttu lei hui nuo ja ná, eatnasat eai eará go jur ipmirdedje sámegiela, ja soapmasat dain dušše muhtun láhkái. ¶
Dađi mielde go oahppit šadde boarráseabbon ja ođđa oahppit álge, juhkkojuvvui luohkká guovtte sadjái, ja loahpas golmma sadjái. De dárbbašedje sii eanet guovttegielat oahpaheddjiid, muhto dat eai lean de ge vel dušše dohppet. Sámegielluohkát leat danne guhkes áigodagaid ferten birget oahpaheddjiin mii juogo máhtii hejot sámegiela dehe mas ii lean oahpaheaddjioahppu. Easka go lei gollan 3 jagi, de ožžo sii sámegielat oahppan oahpaheaddji, Magne Einejord, guhte lei Skániin eret. Son barggai Loabágis 1995 rájes gitta dassážii go šattai penšunistan 2001:s. Vel moadde eará sámegielat oahpaheaddji leat bargan doppe dan áigodagas. ¶
Dasto bohte dohko oahpaheaddjin eanet sápmelaččat geat ledje Ruŋggus eret dehe Ruŋgogierragis. Sis lei gal dohkálaš oahpaheaddjioahppu, muhto sámegielmáhttu lei nuo ja ná. Ii oktage sis lean ollásit sámegielat. Sii biddjoje goitge virggiide, eai ge lean geatnegasat oahppat eanet sámegiela. Nu šattai dárogiella ovddemus giellan dehe áibbas áidna oahpahusgiellan buot diimmuin earret go sámegieldiimmuin. ¶
Loabága sámeskuvla lea boares, muhto ođasmahtton viessu. (Govva: Svein Lund) ¶
– mii lea juste "dároskuvlla" balddas (Govva: Svein Lund) ¶
Váhnemat eai duhtan guovddášskuvlla sámeluohkáide. Sis ledje nu ollu heajos vásáhusat guovddášskuvllas, sihke oahppin ja váhnemin ahte sin mielas galggai ásahuvvot sierra sámeskuvla, ja dat berrii huksejuvvot Ruŋgui. Mearrádus šattai soabadusčoavddusin; sámeluohkát nammaduvvoje sierra Loabága sámeskuvlan, ja daidda huksejuvvui sierra visti. Dat skuvlavisti lea goitge hui lahka dan ovddeš skuvlavistti. ¶
Guovvamánu 8.b. 2000:s rahppui Sámeskuvla albma ávvodoaluiguin, muhto soapmásat leat beasahallan moaitagiid, ja atne čovdosa heajumus čoavddusin mii lei vejolaš. Sii dadjet ahte Sámeskuvlla huksen guovddášskuvlla nuodjái lei boasttudahku, dat dagahii sámi mánáid vel bahábut soaimmahassan. ¶
Go ledjen Loabága sámeskuvllas 2003 golggotmánus, de áicen ollu duhtameahttunvuođa mearkkaid skuvlla hárrái, sihke váhnemiid, ohppiid ja oahpaheddjiid bealis. Dá lea muhtun oassi das maid oidnen ja gullen: ¶
Golmma geardde historjjás leat fágapedagogat čállán raporttaid Loabága sámi ohppiid skuvladilálašvuođa birra. Vuosttaš almmuhuvvui nu go namuhin 1970-logus. Nubbi bođii 1996:s, dan čálii Kamil Øzerk Oslo universitehtas / Sámi allaskuvllas. Das bođii ovdan hui buorre doaivva ovdánahttit nu gohčoduvvon loabátmodealla guovttegielat oahpahusa váste. Go de čájehuvvui ahte boađut eai šaddan nu go ledje vuordán ja ollugat dovddahedje duhtameahttunvuođa skuvllain, de bálkáhii suohkan 2006:s Romssa allaskuvlla Eivind Bråstad Jensena guorahallat skuvlla. Dat árvvoštallan addui suohkanii 2006 skábmamánus. ¶
((1)) Øivind Haaland: Sosial likhet i etnopolitisk perspektiv. 1990. s. 9 ((2)) Dát ja dat eará sitáhtat dán kapihttalis leat artihkalis Arthur Brox: Finneskolen i Astafjord . Håløygminne 1–1956 ((3)) Adolf Steen dieđuid mielde, s. 141 ja s. 189. Leat váldán sitáhta Hammonda miššovdnahistorjjás. (A. Broxa mearkkášupmi) ((4)) Leat vuostelasdieđut dán čoahkkima birra. Muhtumat dadjet dat dollui 1961:s, earát ges oaivvildit 1964:s, ja vel earát eai loga goassege leamaš dakkár formálalaš čoahkkima. ((5)) Øivind Haaland: Sosial likhet i etnopolitisk perspektiv . 1990. s. 19 ((6)) Øivind Haaland: Kulturmøte som pedagogisk problem . UIO 1977 ((7)) Sii gažadedje su Ruŋggu giliviesu huksenlávdegotti ovdaolmmožin, dál (2006) lea son oahpaheaddjin sámeskuvllas. ((8)) Harstad Tidende 19.12.1979 ((9)) Lohkkiid čálus man «Loabága guovddášskuvlla oahpaheaddji» lei čállán, moanat aviissaide, ee. Fremover-avisii 10.12.79. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Unni Irene Nilsen lea riegádan 1960:s ja bajásšaddan Fálesnuoris. Son lea vázzán vuođđoskuvlla Fálesnuoris, joatkkaskuvlla Hámmárfeasttas ja oahpaheaddjiskuvlla Álttás. Son lea oahpu váldán eŋgelasgielas ja informatihkas Romssa allaskuvllas. Jagi 1998 válddii son historjjá váldofága Romssa universitehtas bargguin: Myndighetenes handelspolitikk overfor Finnmark i perioden 1702–1778 (Eiseválddiid gávpepolitihkka Finnmárkku guovdu áigodagas 1702-1778). Son lea bargan Sámi Instituhtas ja oahpaheaddjin Muosáid, Hámmárfeastta ja Fálesnuori suohkaniin ja Finnmárkku allaskuvllas. ¶
Dás almmuhit oasáža stuorát artihkkalis, Misjon og skole i Finnmark på 1700-tallet (Miššovdna ja skuvla Finnmárkkus 1700-logus), mii lea ollásit mielde dán girjii interneahttahámis (dušše dárogillii). Doppe leat maid juolgenohtat mat čujuhit iešguđet dieđu gálduide. ¶
1700-logu álggogeahčen lei Finnmárku juhkkojuvvon guovtti proavásgoddái, Nuorta-Finnmárku ja Oarje-Finnmárku. Nuorta-Finnmárkku proavás orui Čáhcesullos ja Oarje-Finnmárkku proavás ges Goaskinvákkis. Oarje-Finnmárkku proavásgoddái gulle Goaskinvákki (Davvenjárgga), Fávle-Iččáid (Muosáid), Hámmárfeastta ja Álttá báhppasuohkanat. ¶
1716:s ledje 18 girku Finnmárkkus. Dat ledje ovddemustá huksejuvvon searvegottegirkun mearragátti dážaid várás, muhto dain lei miššonrolla vuotnagátti sámiide 1600-logu loahpageaži rájes. Hámmárfeastta suohkanis lei dušše okta girku, dat lei Hámmárfeasttas. ¶
1703:s lei ámtamánni Lorch virgádan Isaac Olsena oahpaheaddjin Várjjatsámiide. Olsen galggai muitalit risttalašvuođa birra sámiid gaskkas ja oahpahit sámegillii. Jagi 1708 rájes gitta 1716 rádjái vánddardii Olsen oarjin Finnmárkku vuonain gitta Porsáŋggu ja Fálesnuori rájes. ¶
Daga jorgalusa! Inger Haldis Halvari dáiddačájáhusas Nissonipmiliin miššonearaide , Sámi allaskuvla 2004. ¶
(Govva: Svein Lund) ¶
Thomas von Westen galledii Hámmárfeasttas geassemánu 27. b. rájes gitta 30. b. jagi 1716. Suohkana sámit gohččojuvvojedje Hámmárfestii ja juhkkojuvvojedje guovtti jovkui. Miššoneara Jens Bloch oahpahii ovtta joavkku girkus. Von Westen oahpahii báhpagárdimis sin geaid navde hui báhkinin ja eahpeoskkolažžan. Von Westen ja Isaac Olsen barggaiga golbma beaivvi jorgalahttit sin. Ledje vissa noaiddit, vuoiŋŋalaš jođiheaddjit, dat geaiguin von Westen barggai nu garrasit. Hammond čállá su miššonhistorjjás ahte von Westen gávnnai olu báhkinoskku ja jáhkuid Hámmárfeasta sámiid gaskkas. ¶
Von Westen galledii Fálesnuori 1716:s ja navddii doppe sámiid diđolaš, buresbirgejeaddji olmmožin geat ieža háliidedje oažžut skuvlla iežaset báikái. Hans Mogensen lei Hámmárfeastta suohkanbáhppan 1671 rájes dassážii go jámii 1719-20:s. Son lei oaidnán olu báhkinvuođa sámiid gaskkas ja čuoččuhii ahte sámit hárve manne girkus. Jahkečuohtemolsumis lei son lágidan muhtun Fálesnuorresápmelažžii oahpaheami, ja dat olmmoš barggai maŋŋil oahpaheaddjin sihke Fálesnuoris ja Álttás. Lei dan oahpaheaddji gudnin go sámit ledje hui diđolaš olbmot. ¶
Von Westen čállá ahte 50 sámi bearraša dahje 220 olbmo gullet Hámmárfeastta báhpasuohkanii, ja sii orrot Ráhkkerávjjus, Riehppovuonas ja lulábealde Jáhkovuona. Muđui gullet 6 badjesámi bearraša vel dán báhppasuohkanii, sii guđet leat Porsáŋggu váriin dálvet. Geasset leat soapmásat Kluppus ja soapmásat fas Náivuonas. ¶
Von Westena oahppaladdan Fálesnuoris dagai vuođu Miššonkollegia skuvladoaimmaide. Son válljii viessosaji skuvlii ja rohkosvissui, lihtodii sámiiguin huksema ja evttohii bargobagadusa skuvlahovdii. Rohkosviesus sáhtii skuvlahoavda lohkat Poastala (sárdnegirjji), čohkket olbmuid lávlumii ja kátkkesmusa oahpahussii dalle go eai beassan basiid áigge Hámmárfestii dálkki geažil. Rohkosviesus galggai báhppa doallat sártni 2-3 geardde jahkái. Skuvlahoavda gohččojuvvui mátkkoštit girkui ja fas ruovttoluotta sámiiguin, go sii ledje gárremiin girkomeanuid vuolde, ja maiddái rihpaid vuolde, go gearddi ledje márkanbáikkis. Dan oinnii von Westen ieš dalle go lei Hámmárfeasttas. Skuvlahoavda galggai váruhit vai sámit eai manaše gáđohussii, ja vai eai manaše ruoktot vel ain suruheabbon go ledje dalle go bohte girkui. 1726:s gildojuvvui sámiide vuovdit buolleviinni, ja gildojuvvui maid bilkideapmi ja boastut meannudeapmi sámiid vuostá, danne go dat lei stuora hehttehussan miššuvdnii. Sáhttá gal eahpidit ahte gielddus dollojuvvui. ¶
Von Westen evttohii maid ahte skuvlahoavda galggai váldit ovddasvástádusa earret Fálesnuori maiddái Muorralvuona ja Jáhkovuona sámiid oahpahusas. Geasset galggai oahpahit Muorralvuonas, Jáhkovuonas, Riehppovuonas ja Náivuonas, veahá guđege báikkis dárbbu mielde. Guovvamánu galggai 3-4 vahkkui mannat badjesámiid lusa geat ledje gaskkal Porsáŋggu ja Jáhkovuona. Maŋŋeleappos jagis galggai gávdnat sin juogo Kluppus dahje Náivuonas. ¶
1739 skuvlaásahusa mielde galge lágidit johttiskuvlavuogádaga. Skuvlahoavdda bálká galggai leat 16 dála jahkái lassin skuvladullui. Fálesnuori sámit ledje buresbirgejeaddjit ja galge máksit guovttegeardánit skuvladuollu, 2 pundda guhtege. Bisma Hagerup muitala dieđáhusastis maŋŋel Finnmárkku mátkki 1734:s ahte skuvlahoavdda lagamus bargoolbmát ledje Porsáŋggus ja Álttás. ¶
(Govva: Svein Lund) ¶
Oarje-Finnmárkku miššunguovllu vuosttaš miššoneara lei Jens Bloch, jagiid 1716-19. Su guovlu lei dalle seamma go Oarje-Finnmárkku proavásguovlu dahje Goaskinvákki, Muosáid, Hámmárfeastta ja Álttá báhppasuohkanat. Bloch oahpai sámegiela ja lei vuosttaš gii sárdnidii sámegillii. Fálesnuori rohkosgoahti huksejuvvui su áiggis. ¶
Morten Lund lei nubbi miššoneara jagiid 1718-28. Su áiggis huksejuvvojedje rohkosgoađit Riehppovutnii ja Náivutnii. Danne go Lunda lei miššoneara, de son galggai bearráigeahččat Náivuona, Riehppovuona ja Ráhkkerávjju ja Hámmárfeastta skuvllaid. Lund čállá miššonjovkui 1719:s ahte Fálesnuori sámit vuostáváldet su buriin mielain, ja ahte sii bohtet buohkat lohkamiidda, kátkkesmuslohkosii ja risttalašvuođa oahpuid gažadeapmái. Son muitala dan golbma rohkosgoađi birra maid leat huksen sápmelaččaid risttalašvuođa ovddideami dihte. Lund ávžžuha miššonjoavkku ollašuhttit sámiid sávaldaga oažžut vuoiŋŋalaš girjjiid sin nuoraide, omd. ođđatestamentta, lávllagirjjiid, kátkkesmusaid ja ABC-girjjiid. ¶
1723:s biddjojedje miššonvirgi ja báhppaámmát oktii ja 1728:s gitta 1735 rádjái lei Knut Leem sihke Álttá ja Dálbmeluovtta suohkanbáhppan ja dan guovllu miššonearan. Maŋŋil Leema lei ges Johan Falch (1735-1752) dain virggiin. Soai leigga leamaš von Westena oahppit ja doarjjuiga su oainnu giellapolitihkas. Proavás Falch oaivvildii ahte miššovdna dat loahpas lei vuoitán sámi dološ luondduoskku vuostá. Jagiid 1743–47 lei Laurentius Jæger miššonearan dán guovllus. ¶
Knud Blanke lei Fálesnuori sámeskuvlla oahpaheaddji jagiid 1725-26. Suohkanbáhppa Peder Harboe dieđiha 1725:s ahte son vuohttá gažadettiin ahte sámiid lohkan lassána ja oahppu buorrána. Harboe ii lean gávdnan makkárge eahpeipmiliid dahje noaidevuođa sámiid gaskkas su áigodagas (1720-26). Harboe dieđuid mielde (1725) orro 43 sámebearraša Hámmárfeastta báhppasuohkanis - 25 bearraša Fálesnuoris ja Riehppovuonas, 9 bearraša Náivuona guovllus, 3 bearraša Várggonuoris (Sievjjus) ja 6 badjesámi bearraša. Sápmelaččat johte geasse- ja dálveorohagaid gaskka, ja molso dávjá orrunbáikkiid. Dálveorohagat ledje Ráhkkerávjjus ja Náivuonas. Skuvlameašttir fertii danne dávjá vánddardit. ¶
Bismma ja proavása dieđáhusain oažžut veahá diehtit dan áigge oahpaheddjiid birra. Namuhuvvon dárkkistangalledeami dieđáhusas daddjo Fálesnuori skuvlahoavdda Jakob Andersena birra, ahte son lei «eallilan olmmái, bissul ja buorre» . Proavása Falcha jagi 1748 rehketdoalu oahpaheaddjibálkkáid oasis oidno ahte Fálesnuori skuvlameaštára Mathias Mathiassona jahkebálká lea 22 dála. ¶
Vaikko oahpahus álggu rájes lei sámegillii, de maŋŋel go von Westen jámii, fallehedje jođánit skuvlagiela ja dáhtto dan rievdadit. Bismma Eiler Hagerupa dárkkistangalledeami dieđáhusas 1734:s čállá son: «Oarje-Finnmárkku sámit leat viehka diđolaččat, ja sii šaddet vel čeahpibun go dál hárjánit dánskkagillii birrarat, nu go lea šihttojuvvon buot sin oahpaheddjiiguin.» ¶
Oarje-Finnmárkku miššonguovlu heaittihuvvui 1747:s. Mis leat danne unnán dieđut Fálesnuori skuvlahommá birra 1700-logu nuppi bealis. 1755:s huksejuvvui skuvlavisti Ráhkkerávjui. Jagis 1763 fárrehedje Joganjálmmi kapealla Álttás Ráhkkerávjui. ¶
Hámmárfeastta suohkanbáhppa Chr. Qvale čálii 1801:s ahte skuvlahoidu lei bisuhuvvon, muhto lei dál billahuvvame. 1802:s ledje golbma skuvladoalli báhppasuohkanis. Lei okta sámegielat gii mátkkoštii sámemánáid gaskkas 10 vahkku jagis, dat guokte earrása leigga dárogielagat. Nubbi sudnos vánddardii 16 vahkku dážamánáid gaskkas ja oahpahii sin stávet ja lohkat girjji. Nubbi lei luhkkár ja oahpahii sihke dáža ja sámi nuoraid 12-14 vahkku jahkái rihppaskuvllas. 1796:s bijai bisma Schønheyder luhkkára virgái vai doalalii bistevaš skuvlla Hámmárfeasttas. 6 jagi maŋŋil heittii luhkkár go ii lean ožžon bálkká golbma maŋemus jagi. ¶
Sámiid gaskkas hárvásat máhtte lohkat dánskkagielat girjji ja vel hárváseabbut máhtte dovddastit risttalaš oskkuset. Qvale dieđihii vel ahte lei hui heitot skuvlavisti maid sámit ledje huksen Fálesnuori kapealla gurrii ja mii geavahuvvui rihppaskuvlaoahpahusas. Hámmárfeasttas ((1)) lei sullásaš skuvlavisti maid dážat ledje dahkan rihppaskuvlla várás. Dat maid válddahallui heittogin. Ledje sullii 50 sámi máná, 6–7 dáža máná ja dan mađe olu kveana mánát maiddái. Danne dárbbašuvvoje guokte oahpaheaddji sámemánáide, dahje ahte dáža mánáid oahpaheaddji máhtášii sámástit vai sáhtálii oahpahit muhtun sámi mánáid maid. ¶
Gáldut ¶
((1)) Fálesnuorri gulai Hámmárfeastta suohkanii gitta 1869 rádjái, go Fálesnuorri šattai sierra suohkanin. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Andreas Arild bearrašiinnis (Gova luoikan Ole Johan Nikodemussen) ¶
Ovddeš áigi rievdá dávjá go galgat muitalit dan birra ollu jagiid maŋŋil. Leat gávdnan guokte čállosa main Andreas Arild (1875–1963) muitala eallimis birra oahpaheaddjin Fálesnuori suohkanis ovddit čuohtejagimolsuma báliid. Álggos mii almmuhit dás čállosa man son čálii Finnmarksposten-aviisii 25.11.1958. Lea čalbmáičuohcci go čállosis eai namuhuvvo giellaváttisvuođat mat dalle fertejit leat leamaš skuvllain, erenoamážit go Arild álggii dohko daid áiggiid go dáruiduhttinmearrádus čavgejuvvui, ja go mii diehtit ahte oahpahusgiella šattai stuora riidofáddán sutnje gii válddii badjelasas virggi su maŋŋil. 1950-logus eai hupman čuodjalit sámi ja látti vássanáiggi birra Fálesnuoris. Gielladilálašvuođat bohtet čielgasit ovdan dan nuppi dokumeanttas, su ohcan 1900:s oažžut bálkálasáhusa dáruiduhttinfoanddas, . ¶
Andreas Arild lei Fálesnuori gieldda olmmoš, riehppovuotnalaš. Son lei oahpaheaddjin iešguđet skuvllas Fálesnuoris 1898 rájes gitta 1902 rádjái ja dasto vel Porsáŋggus. Maŋŋil son orui Lillehammeris. Andreas Arildis lei dárogiella eatnigiellan, muhto nu go ohcamis oaidná, de máhtii son sihke sámegiela ja suomagiela. ¶
Oktonis bottožiin jaskatvuođas – boares muittut badjánit fas - 1898:s bohten aiddo válbmanan (ja vásáhusaid haga) oahpaheaddjin Fálesnuori gildii Finnmárkui. Nuoramussan ožžon 4 – njeallje – biirre, golbma dan biirres ledje jur gieldda ravddamus guovlluin. Návvuotna (rádji Dálbmeluovttain), Gámanjárga (rádji Sállannuriin), Jáhkovuotna (rádji Muosáiguin) ja Riehppovuotna (mu mánnávuođa guovlu). Buot biirriin ii lean skuvla juhkkojuvvon luohkáid mielde – 7-15-jahkásaš mánát ledje ovtta lanjas. Dat šattai váddáseamos – ja danne maiddái losimus bargun – mii mus lea leamaš eallinagistan. ¶
Oahpaheaddjiskuvllas oahpahalaimet dušše skuvllain main oahppit ledje juhkkojuvvon jahkecehkiide, muhto dáppe mus ledje measta seamma ollu jahkeceahkit go oahppit. Mu mielas lei suivat buohkaide. Fertejin bidjat buohkaid juogalágan doibmii, vai ii oktage čohkkán ja láittastuvvan. De ráhkadišgohten bargobihtáid buot jahkecehkiide, das gal lei ávki. Go dušše fal máhtten ráhkadit juoidá mii sin mielas lei miellagiddevaš ja man sii máhtte bargat. Muittán buoremusat Jáhkovuona, go čohkkájin lanjastan skuvlalanja bajábealde eahketbottaid (ja muhtumin gitta idjii). ¶
Jáhkovuona skuvla, 1912 ¶
(Govva: Bernt Thomassen / Ulf Jacobsena govvačoahkkaldat) ¶
– Dárbbašin goitge oaidnalit eará olbmuiguin. Ja olbmot ledje buorit dološmállet šiega olbmot. Sis ii lean dámpagáddádanbáiki, ii poasta, ii telefovdna, ii gávpi ii ge váivvážiid kássa – lagabus go Fálesnuoris ja Hámmárfeasttas. Sii fertejedje birget dákkár virolašvuođa mielde: Veahkehan du, ja don ges veahkehat mu. Go fanas bođii joganjálmmi guvlui, viehkaledje buohkat, dievddut, nissonat ja mánát olggos mearragáddái ja gesse fatnasa gáddái. Son guhte lei leamaš fávllis, juogadii guliid ránnjáiguin: «Galle dárbbašat?» Ii lean hupmu mávssu birra. Nuppes lei soames eará vuorru ges bargat nu. ¶
Dakkár luondu olbmuin, dat vuoigŋa dán unna servodagažis birgehii olbmuid. Sii birgejedje buot váivviin buriin movttain. Eai sii livčče dađi lihkolaččabut, vaikko sis livččii leamaš ollu ruhta ja eará buorit. Dát movttiidahtii mu nai mu váttis dilis. Ii ge das galle, sii ávžžuhe mu álggahit eahketskuvlla. Diehttelasat in sáhttán eará go čuovvolit dakkár ávžžuhusa – ja de šattai somá. –Boares, skávžáluvvan ádját oktan nuorra bártniiguin, buohkat mojunjálmmiid ja reaškki. Ferten vel otná dán beaivvi nai rámidit sin dan buori movtta dihte. Dat lei buohkaide midjiide olles dálkkasin (eallinvuoibmin). Mii válddiimet ovdan rehkenastima ja dárogiela, eanas čálalaččat, daid lagamus dárbbuid mielde. Mii vurkkodeimmet dan dáhpáhusa iežamet čiegusvuohtan. ¶
Bálkán ja ávkin midjiide buohkaide lei dat buorre mokta, dat vuđolaš ipmárdus ja guoimmuheapmi maid oaččuimet. ¶
– Sis lei iežaset sárdneolmmái, Per Nilsen (Niillas Piera). Son orui Ruoššjoga gáttis ja doalai lohkama juohke sotnabeaivve. Sus lei erenoamáš máhtolašvuohta heivehit čálabáikki beaivválaš eallimii, ja dat dovdui maiddái olbmuid bargguin ja ovttastallamis. ¶
Gávnnadeimme duvle Finnmárkku dálá skuvladirektevrrain. Son muitalii leamaš oba garra gilvvu Jáhkovuona ja Muorralvuona gaskka oažžut kapealla, ja dan áššis lei daddjon ahte Jáhkovuonas ii dáhpáhuva mihkkege. Politiijain ii leat goassege bargu doppe, ii hal Jáhkovuotna de dárbbaš goit kapealla. Diet goit čujuha dan guvlui ahte dat boares vuoigŋa ii leat nohkan. (Dat vuoigŋa gal lea ain eallime...) Fertet sávvat ahte goabbáge báiki oččošii kapealla fargga. Ii go leat juoga mii gohčoduvvo smávvagirkuid ášši? ¶
Dološ áigge lei buot doaresbeale báikkiin erenoamáš čielga ipmárdus ahte olbmuin lei geatnegasvuohta veahkahallat guhtet guimmiideaset – juohkehaš diđii ahte son fargga soaitá dárbbašit siidaguoimmis veahki. Dat lea vássán áiggiid čađa oahppa man galggašeimmet bisuhit ja atnit ávkin servodahkii. Galgat váldit atnui buot dan jierpmálašvuođa ja vuđolaš ipmárdusa maid olbmuid vássán áiggit leat addán. Dán ođđa áigge orrut nu gergosat hilgut duohtavuođa ja njuolggadusaid mat leat šaddaduvvon duhát jagiid vásáhusaid mielde. ¶
Historjjá máhtolašvuohta oktan rávásnuvvan árvvoštallanmáhtuin ja čiekŋalis ipmárdusain lea oalle mihá čielgasit dárbbašlaš go galgat čoavdit daid ollu servodatváttisvuođaid. Dál golggada eallin mu birra dego áhpi. Badjánehkoset boares muittut fas dassážii go jápmima mierká daid jávkada. ¶
Dán čállosa vuolláičálli jearrá dákko bokte vuollegašvuođain bálkálasáhusa sámefoanddas. Dan rájes go jagis 1898 válbmanin oahpaheaddjin Romssa semináras, lean dál guokte jagi doaibman oahpaheaddjin Riehppovuona skuvlabiirres Fálesnuori suohkanis. Dán guovllus lea eanas álbmogis sámi, látti dehe seaguhus sohkaduogáš. Dušše hui hárve gávdno dáppe dáru dehe dárogielat joavku. 54 skuvlamánás leat 10 dáru, 4 látti ja 40 sámi máná. Guovttis dán guovllu 4 biirres leat aivve sámi mánát. Go álgen deike, lei gaskamearálaš árvosátni dárogielas 4,5 dain mánáin geat eai lean dáru mánát. Dál lea dat jur aitto 3, nu ahte ferte sáhttit dadjat ahte sii leat bures ovdánan dárogielas dan vássán áigodaga ektui – 2 jagi. ¶
Boares Riehppovuona skuvla ¶
(Sárgun: Bjørg Monsen Vars) ¶
Lean bajásšaddan dán guovllus, mus lea olles máhtolašvuohta sihke sámegielas ja láttegielas ja dieđán bures dán guovllu dilálašvuođaid, danne mus leat buorit vejolašvuođat ovddidit dáruiduhttima. Vázzen semináras iežan fágaiguin ja máksen goluidan ieš, in ge geavahan nuvttá saji. Mu opmodaga dilálašvuođat eai dasto leat nu fávdnádat. Dát lea viiddis guovlu ja dáppe lea váttis bálvalit, ja go muhtun láhkái lean bidjan iežan eallima dasa – go juo lea mu šaddanbáiki – sávašin ahte munnje juolluduvvošii bálkálasáhus namuhuvvon foanddas dán jagi ovddas. ¶
Riehppovuonas Fálesnuoris, 2/6 1900 gutnalašvuođain A. B. Arild ¶
Eará artihkkalat girjjis Sámi skuvlahistorjá 3 ¶
Artihkal girjjis Sámi skuvlahistorjá 3 Davvi Girji 2009. ¶
Chris Nickalls oahpaha mekánalaš fágaid ohppiid. (Govva: Fredsvennenes hjelpetjeneste) ¶
Eŋgelasolmmái Chris Nickalls (1924–1992) lei okta dain guđet barge veahkkin Ráfiverddiid searvvis – Fredsvennenes hjelpetjeneste (FHT) huksegoahtit fas Finnmárkku maŋŋel soađi. Sus lei oahppu kvekerskuvllas Yorkas Eŋglánddas ja son searvvai veahkkesearvái . Son bođii Fálesnuorrái 1946:s ja áiggui álggos leat dušše moadde mánu doppe, muhto válddii dasto badjelasas mekánalaš fágaid oahpahusa go dat álggahuvvui dan čavčča. Dan maŋŋá don fárrii fas Eŋglándii. Doppe logai inšenevran ja barggai čáhce- ja buhtistanrusttegiiguin. ¶
Dá lea oassi su muitalusas man čálii 1970-logus, ja das son muitala dan nai mii dáhpáhuvai ovdal go fidnokursa álggii. Dán muitalusoasi lea Inez Boon redigeren. ¶
Dakkár bargu mii mu mielas lei hui suohtas lei vuostáiváldit ja rahpat daid ollu kássažiid main ledje hui buorit Ruoŧa snihkkenreaiddut ja eará reaiddut oktan gohtten- ja gievkkanbiergasiiguin. Dat reaiddut rátkojuvvojedje heivvolaš juogusin ja sáddejuvvojedje iešguđetlágan huksenjoavkkuid mielde mat juohkásedje miehtá Finnmárkku. ¶
Ovtta beaivvi mii aniimet luopmun ja vulggiimet Hámmárfestii go Gonagas Haakon VII lei doppe fitname gonagasskiippainis . Lea báhcán bistevaš muitun dat ávvudovdu man skiipa doppe dagai, ledje čiŋahan miehtá, musihkkárat čuojahe kájá alde, ja gonagaslaš vázzinráidu manai gávpoga gáhtaid mielde, dalle ledje doppe ain divodeame ja hukseme ođđasit. Ipmirdin dalle ahte patriotisma (bealuštandovdu) sáhttá leat eará go dat man 1930-logus ja soahteáigge ledjen doivon gullat dušše militearalaš doaimmaide ja nuppiid álbmogiid eatnama rihpamii, imperialismii. ¶
Gonagas Haakon 7 fitname Hámmárfeasttas 10.06.1946. Gonagasa bálddas oidno sátnejođiheaddji Toralf Albrigtsen, gonagasa duohken lea politimeašttir Arvid Dahl, gii maŋŋil šattai Guovdageainnu lensmánni. ¶
(Govva: Alf E. Jacobsen, Gáldu: Hammerfest historielags kalender 1996) ¶
Dađi mielde go áigi golai ja beaivvit otno, máhccagohte dat iešguđetlágan huksenjoavkkut fas Fálesnuorrái go ledje geargan prošeavttaideasetguin, ja muhtumat vulge lulás. Muhto FHT ii galgan dušše geassedoaibman. Go stuorimus bráhkkii eai lean šat báhcán nu ollu olbmot, dahkkui bráhkka skuvlavistin mas ledje snihkken- ja metállabargguid bájit ja ruovttuoahpu latnja. ¶
Daid áiggiid mearridin orrut guhkit Norggas – gitta giđa rádjái, go jerre mu bagadallin metállabargguid klássii (4 dehe 5 bártni) fidnoskuvllas mii galggai ceggejuvvot dálvái. Go bargui gulai maiddái biergasiid oastin, mannen Oslos daid earániid gálgat. Doppe čájehe munnje stáhtalaš fidnoskuvllaid vai oainnán mot dakkár doaimmaid lágidedje Norggas, ja ožžon mieldán vel vuogas oahppogirjjiid. Dárbbašin máŋga miellagiddevaš mátkki Oslo stuorámus bargoneavvogávpái Ingvald Nielsenii go galgen diŋgot ja ráhkadit páhkkan daid bargobiergasiid maid dárbbašeimmet metállabargoluohkás. Skogen, gii barggai Nielsenis, lei erenoamáš viššal válljet veahkkin dárbbašlaš reaidduid. Oslos finadettiin lei munnje gudnin beassat orrut Marit Nansena bearraša luhtte, sii orro Lysakeris hui rievddalmas dálus man Marita áddjá, Fridtjof Nansen, poláraguovlluid dutki, lei huksen hui vuogas vuovdegáddái. ¶
Snihkkárkurssas ¶
(Sámi skuvlahistorjá 3 - girjeveršuvnnas mii leat dađe bahábut lonuhan govaid. Dás oainnát rievttes gova. Govva mii lea girjjis s. 292 ii leat Fálesnuoris, muhto Øytun álbmotallaskuvllas. Mii šallosit meattáhusa.) ¶
Mu luohkás ledje álggos vihtta oahppi. Boarráseamos oahppi, Ole Hætta, son lei mu ahkásaš, lei Guovdageainnu sápmelaš, su áddjá lei leamaš ovddasmannin go gevrejedje muhtun risttalaš miššoneara vuolgit eret. Oahppit ledje maiddái Charles Henriksen (17), Sállanis eret, Johannes Pedersen, ja vel muhtun bárdni man nama lean vajálduhttán (su oabbá Randi váccii ruovttuoahppoluohkás) lei donnjevuotnalaš, ja de lei vel viđát bárdni gii dađibahábut heittii dušše moadde vahkku maŋŋil go álggiimet. ¶
Min bájis lei elfámuin doaibmi várve mii lei sáddejuvvon Ruoŧas, ja dat lei min teknihkalaš návccaid guovddáš. Danne go dárbbašeimmet elfámu dan 24-diibmosaš ija miehtá, de sáhtiimet atnit várvve easka maŋŋel eahketborrama. (El-fámu dagai čáhceturbiidna rápmagierragis mealgada duohken, ii ge dat báikkálaš ruhtahearrá ollen ovdal dálvvi bijahit transformáhtoriid, ja maŋidii nuppi jahkái bijahit dan hoiddu mainna muddedit elrávdnjegealdaga.) Metállabargguide gulai duorran ja rávden, bargat asehis pláhtaiguin, jugahit daniin, fiilet, heivehit ja botnjat skruvvabonjahaga rihkuid. Charlesii lei váldodáhpáhus go muhtun su fulkkiin geas lei guolástanfanas, bártahuvai Fálesnuorrái go mohtor vigidišgođii danne go muhtun johtinláger lei gollan. Geahččaladdamiin mii nákciimet suddadit ja stirdudit vilgesmetálla fas, ráhkadit lágera várvviin ja oažžut mohtora doaibmanláhkái guovtti beaivvis. ¶
Mii barggaimet čađat árjjalaččat doaimmahit oahppojoavkkuid ja iežamet doalu, muhto muittán goitge muhtun áiggegoluid; gilvočuoigan maŋŋel go beaivváš fas iđii guovvamánu 8. b. ja de ledje ávvudeamit Pedersena dálus, doppe lei piano man bessen čuojahit....! ¶
Maŋŋel hui buori oahppoáigodaga oktan heivvolaš loahpahemiin nogai skuvla, de lei áigi luoitit ohppiid ruoktot beassážiidda. Eanas veahkkeomiid ja reaidduid adde bártniide geat ledje ollašuhttán kurssaset, ja dahkkojedje kássat main sii fievrrededje biergasiid ruoktot. Osten ieš FHT:s muhtun ráje dan oahppi bargoneavvuin gii heittii kurssas, dainna lummaruđain man ledjen seastán, ruvnno beaivái, ja mus leat ain dat reaiddut ja geavahan daid. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Bjørn Mathisen, Ráhkkerávju 2006. (Govva: Svein Lund) ¶
Bjørn Mathisen lea riegádan 1953:s ja bajásšaddan Áhpenjárggas, Fálesnuori suohkanis. Áhpenjárga lei ovdal guolleveara, gos orro badjel 100 olbmo, doppe lei guolleindustriija ja gávpi, muhto dál (2006) eai oro šat go 6 olbmo doppe. Áhpenjárga lea nannámis, muhto dohko ii mana biilageaidnu. Lea dušše 18 km guhkkosaš bálggis Jáhkovutnii, mii geavahuvvo uhcán. Danin measta buot oktavuohta eará báikkiide manná meara bokte. Dál lea fanas Hammerfestii njelljii vahkus, suohkanguovddážii Ráhkkerávjui dušše guktii. ¶
Áhpenjárggas ii goassege leat leamaš skuvla. Mánát fertejedje orrut internáhtas Jáhkovuonas. Bjørn Mathisen váccii guhtta jagi Jáhkovuona skuvllas ja guokte jagi Ráhkkerávjju skuvllas. Dán maŋŋá son barggai guollebivddus dassái go buohccái ja oaččui lámisoaju. Dál son orru belohahkii Áhpenjárggas, belohahkii Ráhkkerávjjus, gos mii leat jearahallan su. ¶
– Mu bearáš elii guollebivdduin ja šibitdoaluin. Áhpenjárggas lei dan áigge giehmánne. Báikkálaš guolásteddjiid lassin ledje maiddái máŋga amas fatnasa mat bukte guliid dohko. Sus lei sihke guollebruvka ja gávpi ja go áhčči ja eará guolásteaddjit bukte guliid sutnje, de eai ožžon ruđa, muhto fertejedje váldit gálvvuid su gávppis. Son lei dalle oalle stuora guolleoasti. Lei ollu geafivuohta dan áiggi, mis lei hui unnán ruhta. Muittán ahte oaččuimet skuvlaruđa mielde go manaimet internáhttii. Go oaččuimet 5 ruvnno de lei hirbmat ruhta. Mun lávejin áhčiin bivdit ja ieš dinet skuvlaruđa. Lávejin oažžut mávssu rámbuvrra tráhpa alde – muhtumin olles 20 ruvnno. ¶
Guollebruvka bisttii gitta 1980-lohkui. Dál leat dušše moadde olbmo Áhpenjárggas geat ellet bivdduin. Sii buktet guliid Sivlui dahje Jáhkovutnii. Jáhkovuonas ii leat guollebruvka, danin guolit sáddejuvvojit biillain Smiervutnii. Muhto maŋimus jagiid lea leamaš hui unnán guolli vuonas. ¶
Boazosámit ledje hui buorit verddet mis. Oaččuimet bohccobierggu sis, ja sii fas ožžo guliid mis. Ii šaddan albma giđđa ovdal go bohccot bohte. Ja mii bárehuoččat láviimet geahččat várrái goas bohccot bohtet. Bohccot, sávzzat ja gusat guhto ovttas. Ii lean goassege riidu min gaskkas. ¶
Áhpenjárggas leat leamaš unnán leastadialaččat. Muhto mis leat leamaš ollu johttisárdneolbmát. Sii bohte erenoamážit njuovvanáiggis, láviimet gohčodit sin «biergopredikantan». Sii lávejedje orrut min geahčen, ja sáhtte orrut máŋga beaivvi ja doallat čoakkalmasaid. Eatnasat bohte Sámemiššovnnas. Muhtumat ledje sámegielagat, muhto eatnasat hupme dušše dárogiela. ¶
– Áhpenjárggas sámástedje olbmot guhkká maŋŋil go omd. Ráhkkerávjjus, gos ledje heaitán sámásteames. Ruovttus humaimet sámegiela, muhto mu mánnávuođas ledje juo eará bearrašiin dárostišgoahtán mánáide. Earret mu dušše okta mánná sámástii Áhpenjárggas mu mánnávuođas. Dat lei mu vilbealli, muhto son lei boarráset go mun. Nu ahte mearrasámiid gaskkas mun ledjen nuoramus sámegielhálli doppe. ¶
Danin máhtten sihke sámegiela ja dárogiela dalle go 1962:s álgen skuvlii Jáhkovutnii. Doppe leimmet golbma máná geat humaimet sámegiela. Dat guokte eará máná bođiiga unna báikkážiin Jáhkovuonas. Mii láviimet sámástit gaskaneamet, muhto dan fertiimet dahkat suoli, go sihke internáhtas ja skuvllas gilde min sámásteames. Go lean álggu rájes hupman sihke sámegiela ja dárogiela, de eai sáhttán gullat mu dárogielas ahte mus lea sámegiella eatnigiellan. ¶
Jáhkovuona internáhtas ¶
(Gova luoikan Jáhkovuona mearrasámi musea.) ¶
– Sihke skuvllas ja internáhtas lei hui streaŋggis vuohki. Eat beassan mannat olggos ja duhkoraddat eará mánáiguin, mii geat oruimet internáhtas galggaimet leat sierra. Lei hui heajos borramuš, juohke eahket lei hávvarrievdnesuohkat, ja mális lei hui dávjá sáltesallit. Vaikko lei dievva guolli vuonas, lei hárve ahte oaččuimet varas guoli. Vašuheimmet sáltesallidiid. Internáhta kealláris lei stuora fárppal dievva sáltesalliguin, ja oktii mii bárehuoččat cuvkiimet dan fárpala. Mus lea okta erenoamáš heajos muittu: liggenkealláris ledje solárfáhtat. Ovtta háve golggai solár borramuškeallárii hávvarrivnniid sisa. Muhto dattetge vušše daid hávvarrivnniid midjiide ja mii fertiimet daid borrat. ¶
Dálueamit lei oalle váttis, jus nie galggaš dadjat. Muittán bures go mii láviimet duhkoraddat, de son bođii ja logai: – Dii lehpet dego vilda indiánat. Ja go čohkkáimet jaskat, de son váidalii ahte eat maidege bargan. Eat mii diehtán maid galggaimet, go juohke diŋga maid dagaimet lei boastut. Mu oambealli barggai internáhtas biigán. Muhto son lei maiddái dálueamida gohččuma vuolde. ¶
Mii bárehuoččat galggaimet geassit stuora gielkkáin guliid guollebruvkkas skuvlii. Dat lei hui guhkes gaska. Fertiimet maid viežžat mielkki, ja muhtumin deaivvai leat hui garra dálki. ¶
Internáhtas lei gievkkan, boradanlatnja ja stoahkanstohpu. Mii bártnit oruimet vuollin. Nieiddain lei oađđenlatnja badjin, mii bártnit eat beassan dohko mannat. Mis lei okta «lærerinna» (nissonoahpaheaddji) guhte orui internáhta geažis, muhto muđui oahpaheaddjit eai lean internáhtas. ¶
Dát boares oahppibeavdi Jáhkovuona skuvllas lea dál Jáhkovuona mearrasámi musea čájáhusas. ¶
(Govva: Svein Lund) ¶
– Ledje ollu heajos oahpaheaddjit. Mun in lean mihkkege skuvlačehpiid ja bázahallen earáid ektui. Oahpaheaddjit dušše badjelgehčče mu, in ge oahppan nu ollu. Eanaš oahpaheaddjit bohte Lulli-Norggas, ja oahpaheaddjit molsašuvve hui dávjá. Okta sis lei Alf Cranner, gii maŋŋil šattai beakkán lávlun. Muittán ahte son čuojahii ja lávllui midjiide skuvllas. Muhtin oahpaheaddji lei hirbmat juhkki ja muhtumin son lei gárremiin diimmuin. Lávii njuoska moniid borrat ovdal go manai skuvlii. Lihkus son lei dušše jagi skuvllas. ¶
Oahpaheaddji beaskidii min oivviid dálvit. Dat lei bággu midjiide geat bođiimet geafes dilis, dakkár «underklasses» (vuolleseađus). Muhto giehmánni bárdni Áhpenjárggas eret ii dárbbašan beaskidit oaivvi. In leat goassege gullan manne lei nu. ¶
Eanaš oahpaheddjiin lei hui unnán oktavuohta giliolbmuiguin. Skuvllas eai goassege hupman dan birra ahte mii oahppit leimmet sámit, eat ge oahppan maidege mearrasámiid birra. Ii goassege gullon sátni ge min birra. Oppanassiige in muitte maidege báikkálaš diliid birra, mo dáppe lei ovdal ja dainna lágiin. Ja oahpaheaddjit várra eai diehtán ieža ge. Mis lei kárta mas oinniimet gos Kárášjohka ja Guovdageaidnu lei, muhto ii das lean gal mihkkege oktavuođaid min diliide. ¶
Muittán bures ahte lei nu somá go beasaimet siidii. Láviimet hirbmadit čierrut go fertiimet skuvlii fas. Galge fievrridit min bivdofatnasiin skuvllas lávvordaga ja ruoktot skuvlii fas sotnabeaivvi. Muhto dan áigge bivde guliid birra jagi ja dávjá eai astan viežžat min, dahje lei dakkár dálki ahte eai sáhttán boahtit. Dalle eat beassan siidii ja muhtumin fertiimet orrut internáhtas moadde mánu háválassii. Go lei buorre dálki, vácciimet muhtumin Jáhkovutnii. Dat lei guhkes mátki, olles 18 km. ¶
Ii báljo lean oktavuohta oahpaheddjiid ja váhnemiid gaskkas. Oahpaheaddjit dušše čálle váhnemiidda dieđu go galggaimet siidii. Sii čálle go leimmet veahá bahánihkkánin. Muhto sáhtii mannat guhká ovdal go beasaimet siidii, ja dalle váhnemat eai beroštan nu ollu das maid oahpaheaddjit čálle. ¶
Jáhkovuona skuvla 2007. Soadji mas leat guokte gearddi lea ovddeš internáhtta. ¶
(Govva: Svein Lund) ¶
– Jáhkovuona internáhtas lei dušše mánáidskuvla, guhtta jagi. Dan maŋŋil manaimet Ráhkkerávjui vázzit nuoraidskuvlla. Doppe ii lean internáhtta, oruimet priváhta olbmuid luhtte. Lei skuvla mii ordnii priváhta orruma ohppiide. Dat lei midjiide ollu buoret go dat garra internáhtta, ja oaččuimet maiddái ollu buoret oktavuođa báikkálaš olbmuiguin, ii šaddan dakkár getto dego dalle go lea internáhtta. ¶
Ráhkkerávjjus ledje maiddái buoret oahpaheaddjit go Jáhkovuonas. Mis lei hui buorre lášmmohallanoahpaheaddji. Mun liikojin hui bures vuodjat basseaŋggas ja šadden oalle buorre vuodjat. ¶
Lean máŋgii jurddašan ahte ii lean nu ártet ahte leimmet veahá vildasat go viimmat beasaimet dan garra internáhtas. Mun ledjen veahá dákkár «spilloppmaker» (hilbošeaddji). Lávejedje gohčodit mu «Chaplinin». ¶
Muhto vaikko nuoraidskuvla lei veahá buoret go mánáidskuvla, de mun in beroštan skuvllas. Áidna mii mus lei oaivvis lei guollebivdu, ja skuvllas eat oahppan maidege mii livččii ávkkálaš bivdui. Dávjá oahpaheaddjit bohte ja vižže mu skuvlii. In oaidnán makkárge siva joatkit, ja go ledjen geargan 8. luohkás, de dadjen juste ovdalaš geasseluomu ahte mun in boađe šat boahtte jagi. Maŋŋil lean beare bivdán, in leat vázzán makkárge skuvlla. ¶
– Mu eallin lea leamaš guollebivdu, ja ferten dadjat ahte in leat oahppan maidege skuvllas mii livččii leamaš ávkkálaš iežan bargui. In maidege. Dan maid dárbbašin máhttit fertejin ieš oahppat boares olbmuin. ¶
Maiddái eará oahpu lean ožžon olggobealde skuvlla. Go heiten skuvllas in máhtán go moadde sáni eŋgelasgielas, vaikko mus lei eŋgelasgiella fágan skuvllas máŋga jagi. Dan maid máhtán lean oahppan easka máŋga jagi maŋŋil. Go oaččuimet TV:a, de lávejin eŋgelasgiela filbmaráidduid geahččat ja dalle mun dađistaga čoggen sániid nu ahte dál mun birgen eŋgelasgillii maid. ¶
– Bivden álggos ovttas áhčiin. Maŋŋil mus alddán lea leamaš fanas ovttas iežan vieljain. 1970-logu loahpas lei TV-filbma, mii gohččoduvvui Samene i nord . Dat lei dakkár skuvla-TV. Doppe muitaledje Áhpenjárggas ja filbmejedje munno vieljain fatnasis. Dat lei goalmmádin stuorámus fanas mii lei dán suohkanis. ¶
Sáhtán dadjat ahte mus lea leamaš sámegiella bargogiellan. Humaimet sámegillii sihke guolástusneavvuid, dálkki ja bivdobáikkiid birra, nugo Čalmmibáhkka, Guommabáhkka, Gobar, Háhkabáhkka, Čussaboađđu, Gaskačohkalas jna. Dál eai leat šat nu ollu olbmot geat dovdet daid sániid, ja danin lean maŋimus jagiid muitalan ja čilgen dáid sániid nu ahte dat leat čállojuvvon boahtteáigái. Ieš in máhte čállit sámegiela, in báljo lohkat ge. Lean geahččalan lohkat sámegiel aviissaid, ja ipmirdan muhtin muddui, muhto lea lossat. ¶
Dál lean maiddái beroštišgoahtán eambbo báikkálaš historjjás ja lean ilus go viimmat gávdnojit olbmot geat háliidit čoaggit ja čállit min historjjá dáppe. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Sámi mánáidgárddit leat dehálaččat, vai mánát šaddet sámegielagin. Muhto buot sámi mánáidgárddit eai leat nagodan dahkat sámegiela beaivválaš giellan. Dá muitala son gii lei Romssa sámi mánáidgárddi jođiheaddjin 1990-logus mo sii rahče ja lihkostuvve dáinna. ¶
Kirsten Alette Anti (Niga Niillasa Risten Alehttá) lea riegádan 1956:s ja bajásšaddan Kárášjogas, gos maiddái váccii joatkkaskuvlla. Sus lea ovdaskuvlaoahpaheaddjioahppu Álttás, ja lea bargan Guovdageainnu mánáidskuvllas ja mánáidgárddis Čáhcesullos ovdal go 1989 fárrii Romsii. Doppe logai sámegiela universitehtas ja jođihii sámi mánáidgárddi áigodagas 1990–1999. Dán rájes son lea bargan Báhpajávrri skuvllas oahpaheaddjin, earret jagi go barggai sámeskuvllas Málatvuomis. ¶
Jearahallan lea dahkkon 2003:s. Mánáidgárdi lei seamma heajos lanjain gitta 2007 rádjái, go viimmat sáhtii fárret ođđa vistái Báhpajávrris. ¶
– Fertejin leat garas. Garas mánáiguin, garas váhnemiiguin ja garas bargiiguin. Dát lea Kirsten Alette Anti čilgehus mo son lihkostuvai hábmet Romssa sámi mánáidgárddi, nu ahte dohko álge dárogielat mánát, geat moadde mánu maŋŋil sámástedje eará mánáiguin. ¶
– Sámi mánáidgárdi álggahuvvui 1983:s. Lei Romssa sámiid searvi mii álggahii mánáidgárddi, muhto 1988:s, juste ovdal go mun álgen, válddii gielda ovddasvástádusa. ¶
Mis lei dalle seamma viessu mii mánáidgárddis ain lea, ja maid ferten dadjat ahte ii heive nu bures mánáidgárdái. Dat lea boares, galbma stohpu, gos ovdal leat leamaš ásodagat, ja das lea heittogis stoahkanšillju. Dál leat sámi váhnemat gáibideame ođđa ja stuorát sámi mánáidgárddi, ja dat han lei galgat áigá juo leat huksejuvvot. ¶
Dalle go mun álgen lei unna jovkkoš, dušše fal 8 máná. Maŋŋil viiddiduvvui veahá ja go heiten 1999:s ledje 13 máná. Ossodagas ledje mánát 0-7 jahkái. ¶
Romssa Sámemánáidgárddis ávvudit muhtin máná riegádanbeaivvi 1984:s. Bargiguovttos leaba Lise Henriksen ja Jens Klemet Stueng. (Govva: Seija Guttorm) ¶
Go vuođđudedje sámi mánáidgárddi Romssa gávpogii, lei jurdda addit sámegielfálaldaga mánáide, geain lei sámegiella ruovttugiellan. Dalle go mun álgen ledje buot mánát sámegielagat. Muhto maŋŋil ohcagohte dárogielat sámi váhnemat mánáidgárddi, mii sáhtii oahpahit sin mánáide sámegiela. Válddiimet dađistaga dárogielat mánáid sisa, muhto dalle fertiimet bargat dihtomielalaččat giellaprográmmain, vai dárogiella ii šaddan mánáid stoahkangiellan. Eat sáhttán váldit go moadde dárogielat máná ain hávil. ¶
Ii leat váttis jus mii váldit mánáid sisa dalle go eai vel huma, muhto mađe boarráset mánát leat go álget, dađe váddáset lea, dieđusge. Muhto mii leat maiddái váldán njealji dahje viđa-jahkásaš mánáid sisa, geat eai máhttán sámegiela go bohte, ja sii leat sámástan ovdal go álge skuvlii. ¶
Ledjen miehtá áiggi áidna geas lei ovdaskuvlaoahpaheaddjioahppu. Mus ledje guokte mielbargi, dábálaččat sámegielagat Guovdageainnus dahje Kárášjogas. Sis lei hui ollu seaguhusgiella, hupme sámegiela dievva dárogiel sániiguin. Fertejin cuiggodit bargiid ja leat hui garas singuin. Mánáidgárddis ii lean lohpi dadjat omd.: . Lohken ahte jus it dieđe mii juoga lea sámegillii, ale fal daja dárogillii, muhto čilge eará sániiguin sámegillii. ¶
Oaččuimet deike ovdaskuvlaoahpaheaddjistudeanttaid Sámi allaskuvllas. Hirpmahuvven go gullen sin seaguhusgiela. Jerren: «Ii go dis leat gielladikšunkursa ovdal go sáddejuvvobehtet mánáidgárddiide ja skuvllaide? Jus galgabehtet leat dáppe, fertebehtet dohkkehit ahte mun cuiggodan giela.» ¶
Jus galgá lihkostuvvat oahpahit mánáide sámegiela, de ferte leat ovttasbargu váhnemiiguin. Mun gáibidin ahte váhnemat galge beroštit sámegielas ja sámi kultuvrras. Muhtin váhnemat leat oahppan sámegiela ovttas mánáiguin. Máŋga váhnema leat leamaš čeahpit, muhto ferten dadjat ahte muhtimat eai leat beroštan nu ollu. Sii leat dušše dárbbašan mánáidgárdesaji, ja geavahan iežaset sámi duogáža ággan vai oažžut mánáid sisa sámi mánáidgárdái. ¶
Álggus leimmet oalle ekstrema giellageavaheami dáfus. Telefovnnas vástideimmet dušše fal: «Dá lea sámi mánáidgárdi» . Mun biehttalin dárosteames váhnenčoahkkimiin. ¶
Mánát dihte ahte mánáidgárdedálus ii sáhttán hupmat go sámegiela. Muhto mánáide ii leat doarvái gáibidit ja gieldit, ferte maid rábmot ja movttiidahttit. Geahččaleimmet buot dilálašvuođain oahpahit ođđa sániid. Álo rámidin mánáid go gullen sin sámásteamen. Rámiin don ovdánahtát. ¶
Borranbeavddis mii jearaimet mánáin galle sámegiel sáni sii leat oahppan otne. Geavaheimmet maiddái eará mánáid ovdagovvan, bivddiimet sámegiel mánáid veahkkin oahpahit sidjiide geat eai máhtán nu ollu. Dalle lea dehálaš rámidit daid maid: «Don leat čeahppi – don dat leat oahpaheaddji.» Lei dehálaš taktihkka oažžut mánáid, geain lea alla stáhtus, leat mu bealde. ¶
Sámi mánáidgárdi ii galgga dušše oahpahit sámegiela, muhto sámekultuvrra nai. Muhto mii bat lea sámi kultuvra Romssa gávpogis? Čuolbma go mánáidgárdi lea stuora gávpogis lea mo fállat mánáide lunddolaš sámi birrasa. Min lagasbiras lea áibbas eará go omd. Kárášjogas. ¶
Geahččaleimmet nu ollu go vejolaš searvat buot árbevirolaš sámi ealáhusaide. Mis ii leat dáppe nu lagas oktavuohta boazodoaluin, muhto jahkásaččat mii leat mielde gárddis. Mii lávet fitnat Berg nammasaš dállodoalus olggobealde Romssa, gos leat šibihat; sávzzat, gusat ja vuoncát. ¶
Mii leat leamaš mearrabivddus, dalle barggaimet dainna sihke ovdal ja maŋŋil, oahpaimet mearrabivddu birra ja sámegiel sániid. Go maŋŋil čoaluimet guliid ja ráhkadeimmet borramuša humaimet guliid osiid ja čoliid birra ja oahpaheimmet ođđa sániid. Oktii vahkus manaimet meahccái. Doppe lea lunddolaš biras oahppat ođđa sámegiel sániid. Suidnet gal sáhttá dahkat dáppe nai, go gámasuoinnit šaddet Báhpajávregáttis. ¶
Lávejin jearrat váhnemiin: «Mii lea sámekultuvra didjiide? Dii fertebehtet muitalit mii lea din sámekultuvra.» Muhtumin oaččuimet responssa. ¶
Mii muđui lea sámekultuvra mánáidgárddis? Láviimet juoigat ja lávlut ollu, ja muitalit muitalusaid ja máidnasiid. Sámi mánáidgárdi láve fitnat ja lávlut/juoigat buot dilálašvuođain – čoahkkimiin, sámi álbmotbeaivvis, girkus jna. Mánát ohppet sámebiktasiid birra – mo gárvodit, ja makkár gávttit gullet gosa. Seammás ohppet sániid: ohca, liidni, gálssohat jna. ¶
Mánáidgárddis leat čoarvvit ja mánát njoarostit, lea sámi dohkká ja gietkka. Muhto leat maiddái ollu seammalágan stohkosat go muđui mánáidgárddiin – visot ii galgga leat erenoamáš sámi mánáidgárddis. ¶
Go jurddašan ahte mii orrut stuora gávpogis gos sámevuohta ja sámegiella ii vuhtto nu ollu beaivválaš eallimis, ferte dadjat ahte sámi mánáidgárdi lea oalle bures lihkostuvvan ulbmiliin fievrridit giela ja kultuvrra viidáseappot buolvvas bulvii. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Máze skuvla, 1904 (Govva: Bernt Thomassen / Ulf Jacobsena govvačoahkkaldat) ¶
Máze lea Guovdageainnu suohkana nubbin stuorimus gilli. Gilli beaggigođii miehtá Norgga ja vel guhkkelii dalle go Norgga eiseválddit 1970-logu álggus áigo buođđut Guovdageaineanu nu ahte olles Máze livččii šaddan čázevuollái. Vuosttaš háve deaivvadedje Norgga eiseválddit vuostálasti sámiiguin, miellačájáhusain mii celkkii «Mii bođiimet ovddemus» ja «Mii eat fárre». Máze ii biddjon dalle čázevuollái, muhto dan maŋŋá lea gilis leamaš ollu bargguhisvuohta ja olmmošlohku lea njiedjan. ¶
Máze lea gohčoduvvon máilmmi čielgaseamos sámegillin, muhto dattetge lea dáruiduhttin čuohcan dohko maid. Guhká ledje skuvllas aivvefal oahpaheaddjit geat eai ipmirdan ohppiid giela. Dá leat muhtin bihtát Máze ohppiid deaivvadeamis skuvllain, ja báikkálaš olbmuid rahčamis oažžut iežaset skuvlla. ¶
1600-logus eai lean čielga rájit Sámis, ja muhtin guovlluin 2 dahje 3 stáhta riidaledje fámus. Stuorimus fápmu lei stáhtas mii nagodii cegget girku. Ruoŧa stáhta áirasat dat huksehedje vuosttaš girkobartta Guovdageidnui 1641:s ja vuosttaš albma girku 1701:s. Dalle lei dehálaš Danmárku-Norgii caggat ruoŧŧelaš viidáneami ovdal go Ruoŧŧa ollii meara rádjái. Amtamánni Lorch ávžžuhii juo 1708:s hukset girku gillái man son gohčodii «Dansk Masi». ¶
Báhppa Peter Lorenz Smith muitala amtamánni jurdagiid birra girjjistis Kautokeino og Kautokeino-lappene: «Son oaivvildii, ahte dákkár girkuin sáhtášii eastadit dakkár doaimmaid maid ruoŧtelaččat muhtumin leat čađahan. Dáinna sáhtii maiddái hehttet Norgga riikkavullosaččaid Finnmárkku oarjeoasis, dasa lassin oasi Nordlándda sámiin, geat mákset vearu min gonagassii, mannamis girkui Guovdageainnus, nugo dán rádjái dávjá leat dahkan, ja man dihtii sii dávjá leat gehččon Ruoŧa riikkavullosažžan. Viidáseappot sáhtášedje sámit čuvgehuvvot ja oahppat dárogiela, juosgo dál hupme ruoŧagiela (!), vaikko gulle Norgii. Álttá sámiid skuvlameašttir fertii orrut doppe, juohke sotnabeaivvi lohkat sámiide, ja geasset, go johtet mearragáddái, čuovvut sin oahpahan dihte sin. Dálbmeluovtta suohkanbáhppa fertii gohččut guovtte geardde jagis – juovllaid ja fásttus – bálvalit Máze girku ja dalle galggai guorahallat sámiid risttalašvuođa.» ¶
Easkka maŋŋil go Thomas von Westen álggahii sámemiššuvnna, ceggejuvvui dát girku, namain «Maze Zion». Girku gárvánii 1721:s, ja dan oktavuođas galgá maiddái leat leamaš skuvla. Muhto 1751 rájes, go Guovdageaidnu šattai oassin Norggas, ii lean šat Máze girku nu dehálaš eiseválddiide. Girku luskkiidii ja gaikkoduvvui 1768:s. Ođđa girku ii huksejuvvon Mázii ovdal go 1930:s. ¶
Vaikko Guovdageaidnu 1751 rájes gulai Norgii, ádjánii guhká ovdal go Máze šattai Guovdageainnu suohkana vuollái. P. L. Smith muitala ahte 1761:s lei muhtin Mathis Jensen skuvlameašttirin Mázes, muhto lasiha ahte Máze jáhkkimis ain gulai Dálbmeluktii (dál: Áltái). Dan maŋŋil eai namuhuvvo oahpaheaddjit Mázes, muhto ledje goit 1750-logus guokte oahpaheaddji Guovdageainnus. Ii leat čielggas goas sii válde ovddasvástádusa Mázii. ¶
Dan áiggi ledje goit dušše fal johttiskuvllat. Mii eat leat gávnnahan goas vuosttaš skuvlavisti huksejuvvui Guovdageidnui, muhto 1802:s gohčču bisma ahte sihke Guovdageainnus ja Kárášjogas galgá leat fásta skuvla 9 mánu. Dát han mearkkašii 9 mánu oahpaheaddjái, ii fal guđege oahppái, go «Sámit galge suohkanbáhpa gohččuma mielde sáddet nuoraid skuvlii, nu ahte juohke mánná sáhtii oažžut unnimusat 6 vahku skuvlla.» ((1)) Muhto go lei sihke báhppa- ja oahpaheaddjivátni, de ii lean vejolaš ollášuhttit dan bagadusa. ¶
1883 rádjái orru suohkanis leamaš fásta skuvla dušše Guovdageainnu márkanis. Dalle huksejuvvui márkanii ođđa skuvla, seammás go boares skuvla sirdojuvvui Ávžái. Doppe lei skuvla 1900 rádjái. Seammás leat leamaš johttiskuvllat. Lea váttis gávdnat gálduin man muddui lea leamaš johttiskuvla Mázes, muhto ain juo 1877:s muitaluvvui ahte lei 2 vahku skuvla Biggeluobbalis. ¶
Vuosttaš skuvla maid diehtit Mázes ceggejuvvui dohko 1900:s. «1900:s mearriduvvui ahte Ávžži skuvla boahtte jagi rájes sirdojuvvo Mázii, gosa dál moadde bearraša leat fárren Ávžžis. Máze galgá leat sierra biire, ja láigohuvvo latnja Nils Thure luhtte.» ((2)) ¶
Muhto skuvlavisti ii sáhte leat leamaš beare buorre. Reivves maid guokte oahpaheaddji ja suohkanbáhppa čállet 1903 giđa, válddahuvvo skuvla ná: «Láigolatnja Mázes lea vávvástohpu sturrodaga hárrái. Guhkodat 3,15m, govddodat 3,20m, allodat 1,57m rájes 1,70m rádjái.» ((3)) Eai ge ožžon Máze oahppit guhkes skuvlaáiggi: «Mázes, gos Kristensen bargá, unniduvvo skuvla 9 vahkkui, ii leat ártet ahte son váidala ahte sus lea beare unna bálkkáš». ¶
Ii ge lean guhká ovdal go skuvla heaittihuvvui fas. «1903:s mearridii skuvlastivra heaittihit Máze skuvlla ja lágidit 3 luohkkálanja márkana skuvlii.» ((4)) ¶
Finnmárkku skuvladirektevrra boarráseamos báhpáriin mii leat gávdnan dán reivve ¶
Guovdageainnu skuvlastivrras: Finnmárkku álbmotskuvlla bajimus bearráigehččui Guovdageainnu skuvlastivrra čoahkkimis cuoŋománu 14. b 1903:s mearriduvvui, dan bokte ahte ovdaolbmá jietna mearridii ((5)) , heaittihit Máze skuvlla, dan láhkái ahte dán biirre mánát oahpahuvvojit márkanskuvllas. Ja sivat ledje: 1. Skuvlalatnja Mázes, láigolatnja, lea dakkár, ahte ođđa visti livččii dárbbašlaš, jus ain galggašii leat skuvla doppe. 2. Máze mánát sáhttet, jos vázzet márkanskuvllas, oažžut golmmaoasát skuvlla, dálá juogakeahttes skuvlla sadjái. Dan dihte go mearriduvvui seamma čoahkkimis vuođđudit goalmmát ollislaš virggi oahpaheaddji Kristensena sadjái, guhte dál guoddá virggis. nødvendigt at skynde sig.eammás go dát mearrádus sáddejuvvo Máze biirii cealkámuššii, biddjo maiddái suohkanstivrii gieđahallamii, go dilit dáppe dahket dárbbašlažžan doamahallat. Guovdageaidnu 20-4-03 Skuvlastivrra ovddas Brage Høyem ¶
Nu go dán reivves boahtá ovdan, de lei guhkkin eret ovttamielalašvuohta dán áššis, ja skuvladirektevra Bernt Thomassen čállá 1903 čavčča: «Nils Thures Mázes lean ožžon váidalusa dan biire heaittiheami dihtii, maid suohkanstivra lea mearridan. Dán bealde lean dušše sáhttán vástidit, ahte skuvla šaddá buoret ja ahte geafes fuolaheddjiide šaddá evttohuvvot veahkki orrungoluide.» Moadde jagi maŋŋil lei internáhtta ceggejuvvon márkanii ja dan rájes fertejedje buot Máze-guovllu mánát vázzit skuvlla doppe. Ohppiid gaskkas geat fertejedje mannat Mázes Guovdageidnui vázzit skuvlla lei Klemet Nilsen Turi (1895–1972). Son muitala girjjistis Áiggit rivdet ((6)) : čakčaskuvlii, de leai jávkan dat bráhkka. Ja dal ledje ožžon dan ođđa indernáhttii gárvvisin juo golbma skuvlalanja ja guokte lanja gos oruiga frk. Olsen nuppi lanjas ja Saltviika nuppi lanjas. I lean vel nu olu gárvvis ahte mánat sáht«... dáhtun muitalit skuvllaid birra, movt dalle leai go mun bohten vuohččan skuvlii, 1904's. Dalle leai skuvlaviessun seakka guhkes bráhkka. Das ledje golbma skuvlalanja. Dat guhte skuvlii vuosttaš klássa leai rivgu, dálaš Aarsetha eadni ((7)) . Ja nuppi klássa skuvlii luhkar Jakobsen ja goalmmat klássa Saltviika, dat leai šešánta. Muhto dalle ledje álgan cegget indernáhta, ja go mi bođiimette orrut. Ja nu dat dálvi nogai. Snihkkarat dieđusge álo derpe, juohke beaivvi. ¶
Dalle mis láveje skuvlagirjin sálbmagirji, biibbalhistorja ja kátekismus ja lohkan-girji. Biibbalhistorja leai sámi- ja dárogillii, ja seamma ládje kátekismus. Ja dalle láveje geađgetávvalat ja riffelat, maiguin galggai čállit, ja libar-bihtta mainna sihkku eret maid lea ovdal čállan. Ja dalle mi láviimet čábbat lávlut koara juohke iđida ja eahkeda. Ja dainna lágiin i lean vel dalle dat vierru mi dál lea, dalle i galgan juoigat olggobealde skuvlaviesu. Ja dalle balle mánat skuvlaolbmain, eai duostan eambbo nu jaska čohkkaje buohkat.» ¶
Klemet Nilsen Turi ¶
(Govva: Laila Stien) ¶
Guovdageainnu internáhtta go lei aiddo huksejuvvon 1907 (Govva: Bernt Thomassen / Ulf Jacobsena govvačoahkkaldat) ¶
Muhto Máze olbmot eai vuollánan, sii háliidedje iežaset skuvlla fas. 1938:s sáddejedje dán reivve: ¶
Ohcan Guovdageainnu skuvlastivrra bokte. Oažžut ceggejuvvot unna skuvlainternáhtaža deike Mázii. Dáppe leat 17 dálonbearraša ja dasa lassin bohtet Bingis1, Biggejavri, Solovobmi, Solojavri, Gåldin, Galgolobal, Laposodnji. Ja boazodoallosápmelaččat geat leat dás Máze birra ja sis leat maiddái viesut dáppe Mázes ja orrot dálvet ja muhtimat orrot birra jagi nu ahte dat han šaddet 30–35 mána geat šaddet orrot Máze internáhtas. Máze 26/9-1938 Ohccit ja vuolláičállit leat buohkat mánáid váhnemat Mázes ja birrasiin. Per Persen Eira, Johan Nilsen Thure, Henrik Hermansen, Ture Nilsen Ture ¶
Adolf Steen muitala girjjistis, Masi en samebygd1: ((9)) ¶
Máze skuvla ja internáhtta Gitta 1943 giđa rádjái Máze mánát vázze skuvlla Guovdageainnu márkanis ja orro stáhtainternáhtas. Muhto de válde duiskalaččat skuvlla ja internáhta, ja go visot bulii jagi ovdal ieš billisteami, de lágiduvvui skuvla Mázes 1943 čavčča rájes. Oahpaheaddjit bohte márkanis, vuoruid mielde skuvlejedje, ja skuvla lei Klemet Nilsen Turi viesus Hirsaluohkás. Moadde dálumáná geat bohte gilážiin mat ledje guhkimusas eret, goartilastojedje priváhta dáluin. Nu lei maiddái buot johttisámemánáiguin. ¶
Dalle go Klemet Turi viessu boldojuvvui 1944 čavčča, ii álggahuvvon skuvla fas ovdal go dan čuovvovaš čavčča. Dalle skuvla lei Klemet Klemetsen Hætta dálus Ruogonjárggas, dat viessu sestojuvvui jagi ovdal. ¶
Máze skuvla vuođđuduvvui iežas oahpaheddjiiguin 1946 čavčča rájes. Seamma geasi ((10)) lei ceggejuvvon gaskaboddosaš internáhttavisti ja unna gaskaboddosaš girkobráhkka. Skuvla lei girkobráhkas dassái go ođđa skuvla gárvvistuvvui ja váldojuvvui atnui 1957 čavčča. Internáhtta lea suohkaninternáhtta. Skuvllas leat 70–80 máná ja 1960 čavčča ledje 5 oahpaheaddji. Skuvlajođiheaddji lei Karles Lund.» ¶
Reivves skuvladirektevrii 20.01.1946 muitala oahpaheaddji, Jan K. Lund, Máze skuvlla birra: «Skuvlejin Mázes 6 vahku ovdal juovllaid. Mus ledje 19 skuvlamáná vuosttaš dásis ja ledjen Klemet K. J. Hætta viesus. Manai bures. Ieš orron boares poastastobus maid muittát lei Nieidagoržži vuolde ovdal. Dan lea dál Nils Mathis Turi ceggen Hirsaluohkkái. Dat han ii lean jurddašuvvon olbmoásodahkan dálvet, ja issoras man buolaš lei, muhto dat han manai. Bongo skuvlii seamma ollu vahkuid Láhpoluobbalis ja Edel 1. luohká márkanis K.K. Hætta priváhta ruovttus.» ((11)) ¶
Juste maŋŋel soađi vázze maiddái muhtin mánát Kárášjoga gielddas Máze internáhttaskuvllas. 1947 čakčamánu sáddii Kárášjoga skuvlastivra, nammadahkii Anna Mørk, Guovdageainnu skuvlastivrii listtu mas bođii ovdan geat galge vázzit skuvlla Máze internáhtas. Ledje 17 oahppi, ja sii orro Jergulis, Šuoššjávrris ja Mollešjogas. ¶
Friddjaminuhtta girkobráhka olggobealde. Girkobráhkka geavahuvvui maiddái skuvlan moadde jagi ođđasithuksenáiggis. (Gova luoikan Ellen Anne O. Hætta) ¶
SMuhto 1966:s bulii Máze skuvla. Ođđa skuvla huksejuvvui vaikko skuvladirektevra álggos lei geahččalan geavahit buollima liiban heaittihit Máze skuvlabiirre fas ((12)) . Skuvla gárvánii 1968:s, muhto internáhtta easkka 1970:s. Vuosttaš jagiid maŋŋel go Guovdageainnu suohkan álggahii nuoraidskuvlla 1966:s fertejedje oahppit geat ledje vázzán mánáidskuvlla Mázes vázzit nuoraidskuvlla suohkanguovddážis, muhto 1971/72 rájes sii besse vázzit 7. luohká Mázes ja 1973/74 rájes lei Mázes ollislaš 9-jagi skuvla. ¶
Dan rájes go Máze 1946:s šattai sierra skuvlabiiren, gulle maiddái gilit nugo Láhpoluoppal, Suotnju ja Gárggoluoppal deike, muhto dát guovlu earuhuvvui 1976:s go vuođđuduvvui sierra skuvla Láhpoluobbalii. Máze oahpaheaddjit vuostálaste dalle dan, go oaivvildedje ahte dat skuvla šattai bilidit Máze skuvlla vuođu. ¶
Maŋŋel go šattai sierra skuvla Láhpoluobbalii, heaittihuvvui maiddái ollesjagi interneren Mázes. Dan maŋŋil geavahedje dušše boazosámemánát internáhta čakčat ja giđđat. Internáhtta lei doaimmas gitta 1998 rádjái, dalle dat heaittihuvvui, maŋimusaid gaskkas Finnmárkkus. ¶
Norgga našunalbeaivvi ávvudeapmi Mázes, goas nu jagiid 1960 – 1965. Maiddái dán gilis mas lei hui nana sámevuohta, lei valáštallansearvvis dárogiel namma ja leavggain lei dárogiel teaksta. ¶
(Gáldu: Muitalusat ja dáhpáhusat Guovdageainnus 8) ¶
((1)) Smith s. 181. Márkan mearkkaša dán oktavuođas Guovdageainnu girkosiidda, 60 km Mázes eret. ((2)) Smith s. 257. Go čállo ahte skuvla sirdojuvvui Ávžžis Mázii, de mearkkaša ahte skuvlabáiki sirdojuvvui, ii fal ieš skuvlavisti. Ávžži skuvlavisti sirdojuvvui baicce moadde jagi maŋŋil márkanii, gos šattai oassin internáhttaráhkadusas.(Gáldu: L. L. Meløy: Internatliv i Finnmark, s. 34) ((3)) Bájuhuvvon girjjáža mielde: Meløy: Kautokeino internat 1907–40, s. 4 ((4)) Smith, s. 257 ((5)) Skuvlastivračoahkkima referáhta čájeha ahte dat njealjis geat dalle ledje skuvlastivrras ledje Brage Høyem (suohkanbáhppa), Andreas Pleym (leansmánni), Morten Clementsen (oahpaheaddji) ja Nils Thuresen Thuri. Orru leame nu ahte báhppa ja leansmánni dat mearrideigga Máze skuvlabiirre heaittiheami. ((6)) Klemet Nilsen Turi: Áiggit rivdet . Jår'galæd'dji 1982. Son čálii girjji 1960-logus, muhto ii almmuhuvvon ovdal go son lei jápmán. ((7)) Karen Olsen náitalii maŋŋil Lyder Aarsethain, gii lei oahpaheaddji Guovdageainnus ja maŋŋil Finnmárkku skuvladirektevra. Sudno bárdni Ola Aarseth lei Guovdageainnu skuvlahoavdan, dan áigi go Turi čálii girjjis. ((8)) Mii leat dás bájuhan báikenamaid nu go lei originála reivves, mii muđui lei dárogillii. ((9)) Adolf Steen: Masi – en samebygd , Universitetsforlaget 1963 s. 54–55 ((10)) Eará gáldut muitalit ahte bráhkka ceggejuvvui easkka 1947 geasi. ((11)) Edel Hætta Eriksen muitala ieš ahte ii lean dušše 1. luohkká, muhto smávvaskuvla; 1.–3. luohkká. ((12)) Loga eambbo dán birra Trygve Lund Guttormsena muitalusas maŋŋelis dán girjjis. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Oddveig Nymo Dalbakk ja Asbjørg Skåden, Skånland 2005 (Govva: Svein Lund) ¶
Ii báljo leat oktage eará mánáidgárdi Norggas mii lea vásihan nu ollu vuostehágu go Sáráhká sámemánák Skániin Lulli-Romssas. Ledje njeallje nissona geat álggahedje Sáráhká sámemánák 1986:s ja sii ledje buohkat stivrras gitta 2003 rádjái. Dá muitaleaba guovttis sis mo mánáidgárdi lea ovdánan ja man muddui dat lea ollášuhttán áigumušaidis maid bidje dalle go álge. ¶
Oddveig Nymo Dalbakk lea riegádan 1952:s ja bajásšaddan Vuomis Skániin. Sus lea buohccedivššároahppu ja bargá ruovttusuohkana jođiheaddji dearvvašvuođadivššárin. Son lea maiddái duojár ja lea vázzán Sámi álbmotallaskuvlla Johkamohkis 1981/82. Son lea searvan valáštallanbargui biiredásis ja lea leamaš Fjell skilaga jođiheaddji. ¶
Asbjørg Skåden lea riegádan 1946:s ja bajásšaddan Láŋtdievás Skániin. Sus lea oahpaheaddjioahppu ja lasseoahppu sámegielas ja eŋgelasgielas. Asbjørg lea máŋga jagi bargan oahpaheaddjin Skániid márkogiliin, Vuopmegeaži ja Vatnjavári skuvllain. Son lei dán guovllu vuosttaš sámegieloahpaheddjiid gaskkas. Son lea čállán ja doaimmahan girjjiid sihke sámegillii ja dárogillii ja jođiha dál Skániid girjie-lágádusa. ¶
Mánáidgárdi gohčoduvvui Sáráhká sámemánák, ja namma boahtá sámi eamioskkus. Sáráhkká lei Máttaráhká nieida, ja sus lei erenoamáš ovddasvástádus riegádeapmái ja unna mánážiidda. Son gii evttohii nama lei Ardis Ronte Eriksen, gii lei okta mánáidgárddi njealji vuođđudeaddjis. Son logai dalle sámegiela Romssa universitehtas ja oaččui nammii inspirašuvnna das maid doppe oahpai sámi oskku birra. Álggos muhtimat nimmordedje báhkinlaš ipmiliid dihte, muhto vehážiid mielde šattai namma Sáráhká sámemánák nu dovddus ahte eatnasat vuosttažettiin jurddašedje mánáidgárddi birra go gulle Sáráhkká-nama. ¶
– Dalle go álggiimet eat jurddašan aittonassii mánáidgárddi, muitala Asbjørg Skåden. – Jurddašeimmet vuosttažettiin iežamet mánáid birra, ahte sii galge oažžut fálaldaga mas lei sámegiella ja sámekultuvra. ¶
– Mánáidgárddit han gávdnojedje muđui suohkanis, lasiha Oddveig Nymo Dalbakk. – Gal mii livččimet ožžon saji mánáidasamet doppe. Álggos mis lei mánáidgárdedoaibma dušše moadde diimmu vahkus. Muhto de lassánii beroštupmi nu stuoris ahte šattai ollu eambbo go leimmet jurddašan. ¶
– Mis, geat álggaheimmet dan, ledje oktiibuot njeallje ovdaskuvlamáná, muitala Asbjørg. – Eat ge rehkenastán ahte šaddet nu ollu eambbo, muhto mii goit bijaimet almmuhusa mas čáliimet ahte lea sadji logi mánnái. Ja farga mis ledje logis, ja dasa lassin mánát vuordinlisttus. Go álggos lei boahtán johtui, de olbmot oidne ahte lei buorre fálaldat mánáide, ja mielas dan háliidedje. Muhto máŋggas ledje gal jurddašan dáro fálaldaga, eai ge sámi. ¶
Oddveig: – Ja ledje min siidaguoimmit, geat ieža leat sámit, geat eai háliidan maidege sámi mánáidgárddis. ¶
Asbjørg: – Oktii bovdiimet media, ja mun dadjen ahte Sáráhká galggai leat dorvvolaš báiki, gos sámi mánát besse leat sámit almma givssideami haga. Dalle bohte garra reakšuvnnat Evenskjer mánáidgárddis. Sii orrot ipmirdan nu ahte oaivvildeimmet ahte sámi mánát givssiduvvojit eará mánáidgárddiin. Dasa lassin lohke ahte sii maid sáhtte addit sámi fálaldaga. Go jearaimet mii dat lei, vástidedje ahte sis ledje sámi girjjit, nugo Barna i Kautokeino ((1)) . Dan maŋŋá mis ii lean makkárge ovttasbargu Skániid (Viervá, Evenskjer) mánáidgárddiin máŋgga jahkái. Nuppi dáfus lei mis buorre ovddasbargu Lidalátti (Liland) mánáidgárddiin ((2)) . ¶
Oddveig: – Mii, geat álggaheimmet dán, leimmet nissonat geat leimmet leamaš eret ja ožžon oahpu, ja de fárren dahje fárreme ruovttoluotta. Geahččaleimmet oažžut earáid mielde, muhto dat ii lean nu álki. Čuojaheimmet máŋgasiidda, ee. olbmuide geat maŋŋil leat šaddan sámepolitihkarin, muhto dalle eai háliidan doarjut almmolaččat maidege mii gohčoduvvui sápmin. Muhtin láhkai lei ortnegis ahte eat šaddan go njealjis, go dalle lágideimmet visot álkit ja byrokratiija haga. ¶
Asbjørg: – Seammás goziheimmet hui dárkilit ahte visot lei formálalaččat riekta. Danin mis lei advokáhta mielde sihke dalle go vuođđudeimmet mánáidgárddi oasussearvin ja dalle go máŋga jagi maŋŋá heaittiheimmet dan. Balaimet erenoamážit ahte mánáidgárdi sáhtii gártat eret sámi stivrejumis, ja oaččuimet ge njuolggadusaide ahte ossosat eai sáhtte vuvdojuvvot almmá buot oasusoamasteddjiid dohkkeheami haga. ¶
– Almmuheimmet rabas čoahkkima sámi mánáidgárdedárbbu gokčama birra 1986 guovvamánu, muitala Asbjørg. Dohko bohte guokte áirasa Nordlandsforskningas ((3)) . Sii ledje dalle dutkame sámi giliid bajásšaddaneavttuid. Earát min joavkkus eai sáhttán boahtit ja mun ledjen áidna gilis. Doppe čohkkájin dalle, ja čilgejin dego livčče 100 olbmo doppe. Ollu gáffe ja gáhkut báhce buorrin. ¶
Oddveig: – Sámi mánáidgárddis berrejit dieđusge leat sámegielat bargit geain lea ovdaskuvlaoahpaheaddjioahppu. Muhto dakkára birra eat sáhttán go niegadit. Sii geat barge doppe álgoáiggis eai lean sámegielagat ii ge sis lean oahppu. Muhto ledje gáhpagat geat beroštedje sámi kultuvrras. Fertiimet danin háhkat alcceseamet ovdaskuvlaoahpaheaddji bagadallin. Dat šattai Brit Eva Holdø, gii barggai Evenáši suohkanis. Son lei buorre doarjja. Son ii geahččalan stivret min, muhto dárkkistii fágalaš dási ja divttii mánáidgárddi ovdánit dan guvlui maid mii háliideimmet. ¶
Gunn Myrnes Olsen barggai mánáidgárddis álggu rájes, seammás go son lei okta dan njealljásis oasussearvvis. Dat ii sáhttán álo leat nu álki. Oanehis áiggi maŋŋil go álggiimet bođii Nella Fløystad mielde, ja son leige mánáidgárddi jođiheaddjin máŋga jagi. ¶
Virgádeimmet Helma Pedersena kultuvra- ja giellakonsuleantan. Muđui son barggai čorgejeaddjin Vuopmegeaži skuvllas. Bálkáheimmet su dalle ollu bajit bálkáceahki mielde, go mii sus lei čorgejeaddjin. De lei nu ahte oktii skuvlahoavda čuojahii departementii ja logai juoidá Sáráhká birra. De lohke departemeanttas: – Já nu, dat leat dat nissonat geat váldet bassiid eret skuvllas ja dahket sin kulturkonsuleantan. – Nu leat, vástidii skuvlahoavda. Sii dat leat ja sii ožžot ollu áigái! ¶
Čuojaheimmet maiddái ieš dávjá departementii ja oaččuimet doarjaga sis. Čuojaheimmet nu ollu ahte buohkat departemeanttas geat barge mánáidgárdeáššiiguin dihte mii Sáráhká lei. ¶
Muhtun mánáidgárddi álggahančoahkkimis. Gurut bealde: Oddveig Nymo Dalbakk, Ruth Nylund, Ingrid Larssen, Geir Grenersen, Ardis Ronte Eriksen. (Govva: Asbjørg Skåden) ¶
– Oktan stuorimus čuolbman lei gávdnat vistti gos sáhtiimet leat. Skuvlahoavda lei miehtemielalaš, ja beasaimet geavahit lanja Vatnjavári skuvllas guokte beaivvi vahkus, mávssekeahttá láiggu. Muhto doppe eat dovdan iežamet nu buresboahtán. Leimmet heŋgen seinniide muhtin plakáhtaid main lei sámi sisdoallu ja muhtin sárgosiid maid mánát ledje ráhkadan, muhto oahpaheaddjit gáibidedje ahte daid fertiimet váldit eret. Sii dárbbašedje saji ieža, lohke, vaikko lei doarvái sadji buohkaide. Duohken lei čielgasit dat ahte skuvlla oahppit eai galgan oaidnit maidege sámi. Mánáidgárddi bargit dovde ahte oahpaheaddjit áibbas badjelgehčče sin, ja celke ahte eai nagodan leat doppe šat. Nu ahte dušše moadde vahku maŋŋá fertiimet fárret. ¶
Beasaimet dalle láigohit ávdin viesu, ja fárriimet olles leavttuin. Viessu gohčoduvvui «Hilda-viessun» , maŋimus ássi mielde, guhte lei leamaš okta sámi kulturguoddin márkogiliin. Viessu čuoččui dan dilis go lei leamaš su maŋimus eallinjagiid. Lei viessu mas lei kultuvra. Dovddaimet dego Hilda livččii lean doppe, seinniin. Danin šattai dorvvolaš viessun, sihke mánáide ja bargiide. Lei buorre sadji mánáide, sihke siste ja olgun. Maiddái mis váhnemiin lei buorre dovdu go bođiimet dohko mánáiguin. Sáhtiimet boahtit sisa ja juhkat gáfe, ja dovdat ahte leimmet bures boahtán. Dáppe leimmet guokte jagi, ja dan áiggis nuppástuvaimet moatte beaivásaš fálaldagas ollesáiggemánáidgárdin. ¶
Oddveig: – Lea nu ahte buot mánáidgárddiid mat galget oažžut almmolaš doarjaga, fertejit eiseválddit dohkkehit. Maiddái midjiide bođii fylkka mánáidgárdekonsuleanta guossin. Dalle go son oinnii Hilda-viesu šattai hui eahpádusaide, erenoamážit čázi ja njielahaga hárrái, mii ii lean rehkenastojuvvon dákkár stuora mánnáčorraga várás. Rievtti mielde livččii son galgat giddet mánáidgárddi dakkaviđe, logai, muhto go lei vásihan movttegis mánáid, bargiid ja váhnemiid, de sus ii lean váibmu dasa. Nu ahte beasaimet joatkit muhtin áiggi, muhto čielga dieđuin ahte fertiimet dahkat juoidá sanitára diliin. Birgiimet guokte jagi, muhto dalle lei čielggas ahte eat sáhttán šat, ja ozaimet eará viesu. ¶
Vuomi skuvla lei heaittihuvvon 1965:s, ja geavahuvvui dál giliviessun. Dat lei dalle guorus beaivet, ja heivešii bures mánáidgárdin. Muhto Kjønna vel (Vuomi gilisearvi) vuosttaldii bastilit sámemánáidgárddi ásaheami. Sii geahččaledje iešguđetlágan molsašuddi ákkaiguin, muhto čoahkkimis suohkaniin logai Skániid skuvlahoavda, Magnus Myklevold: «Mii fertet gohčodit áššiid rivttes namaiguin. Sii vuostálastet dan dihte go lea sámi» . Mu bávččagahtii hirbmadit dasgo ledje mu siidaguoimmit geat hilgo min. ¶
Asbjørg: – Leimmet dál jurddašišgoahtán hukset ođđa viesu, muhto oinniimet ahte sáhttá ádjánit, ja ahte mii fertiimet gávdnat gaskaboddosaš čovdosa. De lei nu ahte mu oabbá lei huksen ođđa viesu min ruoktogillái, Láŋtdievvái. Doppe sus lei vuollegeardi mii ii lean vel váldon atnui. De oaččuimet juolludeami departemeanttas divvut dan, ja doppe leimmet dassái go 1991:s viimmat beasaimet fárret iežamet vissui. ¶
Eahpádus sámi mánáidgárddi ektui ii lean unnit Láŋtdievás ge go Vuomis. Muhto dan sivas go fárriimet priváhta vissui, eat dárbbašan jearrat giliolbmuin lobi. Ja go leimmet lean doppe muhtin áiggi, de oidne ahte ii lean ge nu váralaš. Erenoamážit boares olbmot gilis lávejedje fitnat mánáidgárddis guossin. Olbmot liikojedje ahte mánáidgárdi beroštii das mii dáhpáhuvai gilis ja ahte jearaimet báikkálaš diliid birra ja mo lei dološ áiggis. Mánáidgárdi lei ollu olgun, nu ahte olbmot jámma deaivvadedje mánáiguin. Bárgit válde mánáid mielde dáluide, ja sii besse searvat šibitbargguide. Dát dagahii ahte giliolbmot oaidnigohte mánáidgárddi iežaset mánáidgárdin. Sii dihte ahte mii háliideimmet hukset, ja áŋgiruššagohte vai beasašeimmet hukset sin gilážii. ¶
Dál beasaimet oaidnit dan álbmogasvuoiŋŋa mii lea sámi márkogiliin. Mii eat leat hárjánan oažžut maidege dáppe, mii fertet ieža ordnet visot. Leat gilisearvvit mat leat omardan eanemusat giliin, luoddačuovggaid rájes gitta giliviesuide. Láŋtdievá gilisearvi (Planterhaug vel) álggahii tombola, biŋgo, vuorbevuovdima ja eará doaimmaid mánáidgárddi buorrin. Gilisearvi osttii 4 mihtosaš duktásaji, attii dan Sáráhká sámemánáide ja lohpidii máksit buot goluid, ja dasa lassin bargat álbmogassii dassái go geađgejuolgi lei gárvis. Dat mearkkašii ahte gilisearvi ordnii čázi ja kloáhka duktásadjái. Seammás searvvai gilisearvi oasussearvái ovttain ossosiin. ¶
Maiddái viidáset bargui oaččuimet veahki álbmogasvuoiŋŋas ja gelbbolašvuođas mii lei gilis. Dáppe mis lei penšunerejuvvon bávkaleaddji. Fertiimet bávkalit duktásaji dan botta go sus ain lei gustovaš báhčinduođaštus. Mis ledje goaivunmašiidnavuoddjit ja bohccebargi. Muhtin hukseninšenevra gii lei Narviikka allaskuvlla oahpaheaddjin dagai prošeavtta ovttas studeanttaidisguin ja veahkehii min dahkat «čáhcejeahkki huksenkontrávtta» . Nie sihkkarasttiimet iežamet vuorddekeahtes goluid vuostá, ja rehketdoalu spiehkastat bušeahtas ii lean go 46 ruvnnu. Revisora logai ahte son ii lean goassege oaidnán huksenrehketdoalu mii lei doallan nu bures. Son lei maiddái revideren Skániid suohkana dearvvašvuođaviesu rehketdoalu, ja logai ahte suohkan várra galggašii oastit gelbbolašvuođa dan njealji nissonis Sáráhkás. ¶
Dalle go beasaimet rahpat lei albma ávvoboddu, lagas ja guhkemátkkálaš gussiiguin. Mánáidgárdekonsuleanta logai ahte dát lei okta dain fylkka buoremus mánáidgárdefálaldagain. ¶
Láŋtdieva ođđa mánáidgárddi olggobealde. Bargit leaba Tonje Olsen og Emma Margret Skåden. (Govva: Kjersti Myrnes Balto / Várdobáiki) ¶
Go mii leat bidjan bargiid virgái, de mii leat álo deattuhan sámi kultuvrralaš gealbbu. Dalle go almmuheimmet bassanbarggu, diđiimet ahte ledje vuosttažettiin nuorat geat šadde ohcat. Dalle mearrideimmet ahte mii áigut vuoruhit sin geas lei sámegiella vuođđoskuvllas ja joatkkaskuvllas. Dan vuostálaste máŋggas, jerre dárbbaša go sámegiela bassat láhttiid. Muhto mii háliideimmet ahte bassit galge leat oassin gielalaš ja kultuvrralaš birrasis, ja seammás dahkat oassámet das ahte sámegielmáhttu galggai rehkenastojuvvot gelbbolašvuohtan bargoeallimis. ¶
Mánáidgárddis lea álo leamaš heajos ruhtadilli. Dalle go muhtumis mis váhnemiin lei veahá liigeruhta, de mávssiimet ovddalgihtii moatti mánnui, vai mánáidgárdi ii dárbbašan ruhtaváilli dihte bissehuvvot. Hui ollu lea leamaš váhnemiid ja stivrra álbmogasbarggu duohken. Dan dihtii go váhnemat barge nu ollu álbmogassii, geahččaleimmet doallat váhnenmávssu nu vuollin go vejolaš. Muhto de bijai suohkan doarjaga eaktun ahte váhnemat galge máksit seamma ollu go suohkana mánáidgárddiin, ja dalle fertiimet bajidit hatti. Dalle suittiimet addit mánáide mállása ovtta beaivvi vahkus. ¶
Dat lei hirbmat buorre áigi. Go mii, geat searvvaimet dasa, dál deaivvadit fas, de lea mis buorre dovdu das maid barggaimet ovttas. Dattetge dovddaimet dađistaga ahte háliidivččiimet beassat das eret. Leimmet leamaš idealistan nu máŋga jagi ja sávaimet ahte earát galggašedje joatkit dan barggu. Eai ovttasge mis lean šat iežamet mánát mánáidgárdeagis. Álggos geahččaleimmet Skániid suohkaniin. Oaivvildeimmet ahte dieđusge berrešii suohkan jođihit sámi mánáidgárdefálaldaga. Hálddahus lei miehtemielalaš, muhto politihkkárat dadje ii. Min čuovvovaš molssaeaktu lei juos muhtin sámi ásahus lei sáhttit jođihit mánáidgárddi. Dakkár ii lean leamaš dán guovllus ovdal, muhto dalle go Várdobáikki giellaguovddáš álggahuvvui, de válddiimet oktavuođa. Ja 2003 rájes sii leat ge váldán badjelasaset jođihit mánáidgárddi, mii dál lea ožžon namman Márkománák. Oasussearvi lea dál unniduvvon oamastussearvin, nu ahte Várdobáiki láigoha mis. Muhto mii han leat goit beassan eret beaivválaš jođiheami ovddasvástádusas. ¶
Goahtehuksen mánáidgárddis. ¶
(Govva: Asbjørg Skåden) ¶
Dalle go álggiimet eai gávdnon mánáidgárdefálaldagat márkogiliin. Lagamus mánáidgárddit ledje Skániin (Viervvás) ja Lidaláttis. Mii geat álggaheimmet háliideimmet vuosttažettiin dorvvolaš fálaldaga mas lei sámi sisdoallu. Vuosttaš jagiid válljejedje buot min mánáidgárddi mánát sámegiela go álge vuođđoskuvlii. Ledje máŋgasat geat háliidedje mánáidgárdefálaldaga lagasbirrasis, muhto buohkat eai beroštan sámi sisdoalus. Áiggi mielde ohce maiddái muhtimat dáin váhnemiin mánáideaset Sáráhkái. Ahte soapmásat sis eai válljen sámegiela mánáidasaset go dat álge vuođđoskuvlii, čájehii ahte sii eai duođaid lean ovtta oaivilis vuođuin man ala Sáráhká lei álggahuvvon. Mánáidgárddis lei ulbmilin gaskkustit viidáseappot sámegiela ja kultuvrra. Kulturoassi lea mannan oalle bures. Mii háliidit ahte mánát galget dovdat giliset ja lagasbirrasa, fiervvás várrái. Danin lea mánáidgárdi leamaš ollu olgun ja searvan dasa mii lea dáhpahuvvan gilis. Mánát leat leamaš mielde šibitdáluin, velá njuovvamiin. Máŋggas soitet reageret dan vuostá ahte ovdaskuvlamánát serve njuovvamii, muhto midjiide lea lunddolaš ahte mánát leat mielde buot doaimmain, ii ge oktage váhnen leat vuostálastan. Mii leat leamaš meahcis ja ohcan guovžžabieju, mánát leat maiddái searvan gárdumii. ¶
Nu guhkás go vejolaš sávvat ahte mánát galget leat mielde das mii dáhpáhuvvá gilis, searvat gili kultuvrii ja oahpásmuvvat báikkálaš historjái. Dalle go huksiimet goađi mánáidgárdái ledje mánát mielde olles proseassas. Martin Myrnes, gii jođihii huksema, čilgii mánáide ja oahpahii seammás sámi sániid. ¶
Mánáidgárddis mis lei iežamet muitalančiehka lovttas. Doppe muitaluvvojedje báikkálaš muitalusat. ¶
Oddveig muitala: – Oktii leimmet Gállogiettis ((4)) go lei muitalaneahket lávus. Mu bárdni, gii dalle lei vihtta jagi boaris, muitalii eallásit ja áŋgiruššamiin gobmemuitalusaid maid son lei gullan boares olbmuin geat ledje fitnan mánáidgárddis. Guldaleaddjit ledje oalle heammástuvan man čeahppi dat unna bártnaš lei muitalit. ¶
Leastadianisma lea dehálaš oassi gili sámi kultuvrras. Dálá váhnenbuolvvas leat unnán lestadiánalaččat, muhto eatnasis mánáin leat áhkut ja ádját geat leat lestadiánalaččat. Singuin lea leamaš dušše buorre ovttasbargu; mis ii leat leamaš makkárge riidu lestadiánalaččaid ja mánáidgárddi gaskkas. ¶
Mánáidgárdi guollebivddus. (Govva: Kjersti Myrnes Balto / Várdobáiki) ¶
Mánáidgárddi nubbi ulbmil lea leamaš sámegiela ealáskahttin. Mis ledje stuora áigumušat ja oaččuimet virgáibidjankontráktii ahte bargogiella lea sámegiella. Muhto duohta dilis dan šattai hui váttis čađahit. ¶
Dalle go álggiimet, eai gávdnon mánát eai ovdaskuvla- eai ge skuvlaagis Skániin dahje Evenášis geain sámegiella lei vuosttašgiellan. Váhnenbuolvvas ge ii lean gallásis sámegiella vuosttašgiellan. Eatnasat ipmirdedje sámegiela muhto hupme unnán, muhtimat ledje ieža oahppan sámegiela rávesolmmožin. ¶
Mánáidgárddi vuosttaš bargit ge eai hupman nu ollu sámegiela. Maŋŋil ožžo virgelobi oahppat sámegiela. Muhto dat ii dahkan sin doarvái dorvvolažžan geavahit giela barggus, erenoamážit go fertejedje leat giellaoahpaheaddjin mánáide geat máhtte unnán dahje eai maidege. Bálkáheimmet maiddái muhtin vuoras olbmuid gilis geain alddiset lei sámegiella eatnigiellan. Muhto sii gulle dan bulvii mii álo lea dárostan mánáideasasetguin. Rávesolmmožin sii eai oba leange sámástan mánáiguin. Dát šattai alla lassán man badjel lei váttis beassat. Orru leame nu ahte dát lassá lea alladit sidjiide geain alddiset lea sámegiella eatnigiellan, go midjiide nubbingielat giellaberošteddjiide. Bargiid gaskkas eai leat leamaš albma giellaberošteaddjit. ¶
Vehážiid mielde bohte mánát geain lei sámegiella ruovttugiellan. Dalle sámástedje muhtin bargit singuin, muhto sámástedje hui unnán muđui dárogielagiidda. ¶
Asbjørg: – Vaikko visot ii leat mannan seamma bures, áiggun dattetge cealkit ahte lei rahčama veara ja ahte mii leat ollášuhttán ollu. Go mii oaidnit fiinna ja dihtomielalaš sámi nuoraid dáppe Skániid ja Evenášši márkogiliin, de fertet dadjat ahte dat buorremuddui lea boađus das ahte sii álge Sáráhkkái. Sáhtán doarjut dan maid muhtin mis logai go mis lei unna ávvodeamaš dalle go heittiimet doaimmas: Márkogilli ja Skánit eai livčče lean seamma Sáráhká sámemánáid haga! ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Sámi skuvlahistorjjá vuosttaš girji lei measta dušše vuođđoskuvlla birra, ja nubbi girji fas buorremuddui joatkkaskuvllas. Dán háve mii álggos guorahallat mánáidgárddi, mas maŋimus logijagiin lea leamaš dehálaš rolla sámi giella- ja kulturoahpahusas. Dan maŋŋá boahtá stuora oassi mas guorahallat vuođđoskuvlla ovdánahttima muhtin válljejuvvon suohkaniin. Loahpas leat muhtin artihkkalat giela dili birra skuvllain. ¶
Mii lea mánáidgárdi leamaš sámi servodahkii – amas áhta vai gaskaoapmi sámi giela ja kultuvrra ealáskahttimii? Vai goappašagat? ¶
Norggas leat mánáidgárddi ruohttasat gitta 1800-logi gaskkamuttu rájes, muhto sámi guovlluin eai álggahuvvon vuosttaš mánáidgárddit ovdal birrasiid 1970. Mánáidgárddis ii leat danin seamma guhkes árbevierru dáruiduhttingaskaoapmin go vuođđoskuvllas lea. Vuosttaš mánáidgárddit sámi suohkaniin ceggejuvvojedje dattetge dáža málle mielde, dárogiella ja dáža kultuvra vuođđun. Dáruiduhttinpolitihkka lei dan áigge geahpeduvvome ja ii ádjánan guhká ovdal go guovlluin gos sámegiella lei nannoseamos, ledje mánáidgárdefálaldagat main sámegiella lei váldogiellan. Maŋŋil ožžo maiddái eambbo dáruiduhtton sámi guovllut ja moadde gávpoga sámi mánáidgárddi dahje mánáidgárdeossodaga, ja dađistaga ožžo muhtin sámi mánáidgárddit ođđa hástalusa – dahkat dárogielat sámemánáid sámegielagin. ¶
Mii álgit artihkkaliin sámi mánáidgárddiid ovdánahttima birra, mas váldodeaddu lea sámegiela hálddašanguovllus. Dan maŋŋá mii guorahallat muhtin válljejuvvon mánáidgárddiid. Álgit nuortan Unjárggas, dasto mannat Detnui ja de erenoamáš mánáidgárdái; Badjemánáid beaiveruktui Kárášjogas. De mii joatkit Romsii, Skániide, Divttasvutnii, Snoasai ja loahpas Osloi. ¶
Vuođđoskuvlaoasis mii leat dán girjjis válljen vihtta suohkana dahje gili, mas mii iešguđet muitalusas ja artihkkalis geahččalit govvidit mo ovdánahttin lea leamaš áiggiid čađa. ¶
Mii álgit duoddaris, Mázes, mii lea gohčoduvvon «máilmmi buhttáseamos sámegillin» . Váikko stuora eanetlohku dáppe lea nagodan seailluhit sámegiela ja kultuvra, čuozai dáruiduhttin garrasit maiddái dáppe, ja ain sii rahčet dáruiduhttima váikkuhusaiguin. ¶
De mii johtit mearragáddái, gos suokkardit golbma vuotna- ja suolosuohkana Finnmárkkus. Buot dáin suohkaniin lea stuora oassi álbmogis leamaš sámegielagat, muhto dál lea giella measta jávkan. Jávkan lea maiddái buorremuddui muitu dáid suohkaniid sámi skuvlahistorjjá birra, ja sii geat ellet dáin suohkaniin dál leat beassan oahppat hui unnán iežaset duogáža birra. Sullasaš muitalusaid sáhtášii muitalit maiddái máŋgga eará suohkanis, muhto dán háve mii leat válljen Davvesiidda, Fálesnuori ja Ákŋoluovtta. ¶
Romssa fylkkas mii leat geahčadan mo Loabága márkosámiid skuvladilli lea leamaš. Mii leat ohcan skuvlahistorjjá dáppe dan rájes go miššunskuvllat álggahuvvojedje 1700-logus, dáruiduhttima čađa ja loahpas mo maŋimus jagiid sii leat geahččalan jorgalahttit ovdáneami skuvlla bokte. ¶
Goalmmát oasis leat eambbo oppalaš artihkkalat skuvla- ja giellaovdáneami birra; sámegiela sadji skuvllain, sámegiella vuosttašgiellan ja mo čallinvuohkeođastusat sáhttet váikkuhit sámegieloahpahussii. ¶
Dán girjjis leat hui ollu báikenamat. Sámi ássanguovlluin leat máŋga báikki main leat moadde nammahámi; sámegillii, dárogillii ja muhtumin maiddái kveanagillii. Dat sáhttet leat bálddalas namat, mat leat bohtosat das go moadde álbmoga leat geavahan seamma guovllu, muhto hui dávjá lea dárogiel namma dihtomielalaš dáruiduhttima boađus. ¶
Mii leat dás nu bures go vejolaš geahččalan gávdnat sámi báikenamaid ja geavahan daid sámegiel teavsttas. Vai dahkat oainnusin sámegiel namaid, mii leat maiddái geavahan muhtima dain dárogiel teavsttas, muhto dušše sámegiel teavsttas leat buot sámegiel namat. ¶
Ii leat leamaš álki gávdnat buot sámegiel namaid, ja jus lohkkit sáhtášedje veahkehit min divvut meattáhusaid ja váilevašvuođaid, de livččiimet giitevaččat. ¶
Listu, mii čájeha buot sámi ja dáro báikenamaid mat leat geavahuvvon dán girjjis ja eará Sámi skuvlahistorjá­girjjiin biddjojuvvo fierpmádatbáikái http://skuvla.info/baiki.htm.
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Jon Todal ságastallamin bargoolbmáiguin Sámi allaskuvllas 1990. Gurut bealde: Piera Jovna Jernsletten, Helge Almås, Jon Todal, Jan Henry Keskitalo. (Govva: Svein Lund) ¶
Jon Todal (r. 1953) lea davvimørelaš ja lea orron Finnmárkkus 1980 rájes. Sus lea dárogiela váldofága ja lea oahpahan Álttá joatkkaskuvllas, Finnmárkku allaskuvllas ja Sámi allaskuvllas. 2002:s son válddii gielladiehtaga doavttergráda Romssa universitehtas, fáddán sus lei sámegiela ealáskahttin 1990-logus. Dát čálus lea doavtterdutkkuslogaldallama oanádus ja heivehus. ¶
Birrasiid 2500 vuođđoskuvlaoahppis lea dál (2002:s) dán riikkas sámegieloahpahus. Oahpahus lea golmma dásis, fágaplánaid mielde sámegiella vuosttašgiellan, sámegiella nubbingiellan ja sámi giella ja kultuvra. Sámegiella vuosttašgiellan lea fálaldat sidjiide geat hupmet dan giela ruovttus ja nu maiddái hupmet dan ovdal go álget skuvlii. Oahpahus mas sámegiella lea vuosttašgiellan lea dál oassin oahpahusvuogádagas mas prinsihpalaččat oahpahuvvo sámás buot fágain, earret go dárogielfágas. Birrasiid 1000 oahppi Norggas vázzet dakkár oahpu, ja šaddet dađistaga eanebut. ¶
Dát artihkal galggašii leat dego vilppasteapmin oahpahussii sámegielas vuosttašgiellan Norgga bealde ráji, ja vilppasteamis sáhttá ge váttis geavahit vuosttašgiella-doahpaga. Vuosttažettiin lea dat doaba oalle ođas. Almmolaš oahppaplánain Norgga skuvllaid váste adnui dat doaba vuohččan dan vuođđoskuvlla minsttarplánas mii bođii 1987:s. Dalle geavahuvvui ge vuosttašgiella jur sámegiela fágaplána namman. Dáru ohppiid ja sisafárrejeddjiid dáfus ii čállo ahte sis lei vuosttašgiella. Nuppe dáfus leat vuosttašgiella ja nubbingiella eandalii adnon dutkandoaban ja skuvlateknihkalaš doaban. Dutkamiid ja skuvlla olggobealde atnet eará sániid vuosttašgiela sajis, dábálaččat sáni eatnigiella. Goalmmáda dáfus lea vuosttašgiella-doahpagis čavges oktavuohta dainna miehtemielain mii dutkiin lea guovttegielalašvuhtii. Vuosttašgiella eavttuha ahte lea sáhka dan vuosttaš giela birra, ja de maiddái gávdno nubbegiella ja soaitá vel goalmmátgiella nai. ¶
Jur dán oktavuođas mearridan geavahit vuosttašgiella-doahpaga ná: Dan áiggi mii lei ovdal 1987 geavahan cealkaga «oahpahus sámegielas vuosttašgiellan» go lea hupmu skuvlla fálaldagas sámegielas ohppiide geain dat giella lei ruovttugiellan. 1987 rájes lea mis sierra fágaplána man namma lea Sámegiella vuosttašgiellan. Go muitalan sámegiela vuosttašgiellan oahpahusa birra maŋŋel 1987, de oaivvildan oahpahusa dakka dan fágaplána mielde. Muđui áiggun juohkit áiggi maŋŋel 1860 golmma áigodahkii, ja daid gohčodan (1) dáruiduhttináigodahkan gitta 1967 rádjái (2) rievdadusáigodahkan 1967 ja 1987 gaskka (3) ealáskahttináigodahkan maŋŋel 1987. Artihkkalis iešalddis boahtá ovdan manne bijan rájiid daid jahkedáhtoniid bokte. ¶
Muitalivččen oba unnán vuosttašgiela dili birra skuvllas jos dán namohallamis galggašin geahčadit sámegielfága oahpahusa dušše gáržžes čilgehusa mielde. Danne áiggun dás geahčadit olles daid giellaoahpahusvuogádagaid, maidda sámegiella skuvllas lea biddjon oassin, ja áiggun dasto jearrat gii daid vuogádagaid definerii – nuppiiguin sániiguin gii váikkuhii daid ohppiid oahpahussii geain sámegiella lei vuosttašgiellan. Áiggi mielde leat nákkáhallan garrasit dáid vuogádagaid geažil – muhto oasseváldiin lea goit leamaš iešguđetlágán vejolašvuohta váikkuhit skuvlla giellapolitihkkii. ¶
Guovttegielatvuođa dutki Colin Baker lea ráhkadan šládjajuogu skuvllaid guovttegielat oahpahussii. (Baker 2001:194). Son lea das geahččalan juohkit iešguđet sadjái daid modeallaid maid geavahit eanetgielat birrasiin feara gos máilmmis. Son bidjá vihtta eavttu juohkimii. Dat vihtta eavttu leat: (1) oahpahusa gielalaš ulbmil (2) oahpahusa servodatulbmil (3) man giela atnet oahpahuslanjas (4) man ohppiidjoavkku váste oahpahusmodealla lea (5) makkár oahpahusprográmmii giellaoahpahus gullá. ¶
Vai buorebut sáhtášii bálddastahttit daid oahpahusmodeallaid maid leat atnán sámi mánáid giellaoahpahusas, áiggun dás bidjat modeallaid dakkár skovvái mii sulástahttá Bakera modealla. Lean čuoldán eret eavttu «ohppiidjoavku» go dás lea aivve sáhka Norgga sámegielat vuođđoskuvlaohppiid birra. ¶
1800-logu gaskkamuttus doallagohtet dáčča eiseválddit čađatdoaibmi dáruiduhttinpolitihka sápmelaččaid guovdu. Dat politihkka bisui čavgadit lagabui čuođi jagi. Skuvla galggai dáruiduhttima gaskaoapmin. Dan áigge dárkkistuvvui dakkár politihkka ja duohtandahkkui skuvlalágaiguin, departemeantta gohččunčállosiiguin ja oahppoplánaiguin. Okta dain gohččosiin lei ahte buot oahpahus sámi guovlluid skuvllain galggai nammadahkii leat dárogillii. Oahpaheaddji galggai čavgadit bearráigeahččat ahte eará gielat go dárogiella eai adnon skuvlalanjas «eanet go dilálašvuohta dahká jur hui áibbas dárbun» . Bohte čielga mearrádusat departemeanttas ahte rehketdiimmuin galge dušše atnit dárogiel lohkonamahusaid, lávlundiimmuin galge lávlut dušše dárogiel lávlagiid, vel de nai go dat lávlagat ledje sámegillii maiddái, ja nu ain viidáseappot fágas fágii. Oahpaheaddji lei maiddái geatnegas dáguhit ohppiide man dehálaš gul lei oahppat dárogiela, dan galggai son maiddái dáguhit váhnemiidda, ja oahpaheaddji ii galgan sámástit gili olbmuiguin dalle ge go ii lean barggus. Nu geatnegahtte su maiddái iežas beaivválaš ruovttueallimis čájehit ahte dárogiella dat galggai váldogiellan (Gohčus 1898). ¶
Dáruiduhttináigodaga ideálamodealla sáhttit bidjat Bakera skovvái nu go duos vuolábealde čájehan. Gohčodan dáid čájehuvvon modeallaid ideálamodeallan go dain ii oainne maidege čađaheami birra, dušše dan mot sii ledje jurddašan čađahit oahpahusa. ¶
Internáhtahuksen lei dehálaš gaskaoapmi dáruiduhttinbarggus. Finnmárkku vuosttaš skuvladirektora, Bernt Thomassen, lei áŋgiris dáruiduhtti. Son lei maiddái áŋgiris govvejeaddji gii govvedii stuora oasi Finnmárkku skuvllain. Dá Leavnnja internáhta boradanlanjas. ¶
(Govva: Bernt Thomassen / Ulf Jacobsena govvačoahkkaldat) ¶
Sámegielat mánáid oahpahusa ideálamodealla dáruiduhttináigodagas ¶
Prográmmamálle ¶
Skuvlalanja giella ¶
Oahpahusa servodatulbmil ¶
Oahpahusa giellaulbmil ¶
Giela heavahahttinmodealla ¶
Dárogiella (sámegiella veahkkegiellan) ¶
Assimileren ¶
Nu čeahppin go vejolaš dárogielas ¶
Baker gohčoda dákkár modealla «giela heavahahttinmodeallan» , vuostemearkan «giellalávgunmodellii» , man son maiddái atná. Go vuolitdási unnitlogus lea buot oahpahus eanetlogu gillii, lea dat giela heavaheapmi. Go eanetlogu oahppit ožžot oahpahusaset unnitlogu gillii, de dat lea giellalávgun. ¶
Dán áigge gal máŋgga siva geažil anášeimmet dáruiduhttináigodaga giellaoahpahusmodealla hui heivemeahttumin ohppiide geain unnitlogugiella lea eatnigiellan dehe vuosttašgiellan. Go mii dán áigge namuhit dáruiduhttináigodaga, de čilget dalá olbmuid daguid dainna lágiin ahte dat «gulai dan áigái» . Ja diehttelasat, dan áigge eurohpalaš koloniijariikkat čilgejedje politihkaset dainna lágiin ahte sii mahkáš áigo «dahkat vilda olbmuid olmmožin» . Dalle lei sosiáladarwinisma hui nanus, dakkár jurdagiiguin ahte iešguđetlágan nálit eai lean ovtta nannosat, eai ge ovdánan nu guhkás kultuvrralaččat. Unnibuid ja bázahallan álbmogiid seailluheapmin lei ahte sii galge šaddat dakkárin go «kulturálbmogat» . Min dilis ledje mahkáš dáččat kulturálbmot, ja galge dahkat sápmelaččaid albma kultuvrralažžan. Vaikko dakkár jurdagat ledje ge hui nannosat Norggas, de eai lean goitge dušše dakkár jurdagat. Vel Finnmárkku ovddemus skuvladirektevrrat nai, geat maŋit áiggiid leat adnon bahámus dáruiduhttin, dihte ahte dakkár áššiid sáhtte ipmirdit earáláhkái. Datte sii eai beroštan vuhtiiváldit vuostálastiid. Okta dain gii čielgasepmosit ja hui sánálaččat vuosttaldii dáruiduhttima lei Per Fokstad (1890–1973) ((1)) . Son lei deatnulaš, lei háhkan oahpaheaddjioahpu, ja muđui vel lohkan ollu jagiid olgoriikkas. Son beroštii sihke politihkalaš ja pedagogalaš gažaldagain, ja son almmuhii ollu artihkkaliid ja čálalaš evttohusaid. Son barggai árjjalaččamusat dan áigodagas go dat dološ sámepolitihkalaš lihkadus lei jávkan ja ovdalgo dat ođđa dakkár lei álgán albmaláhkái (Jernsletten 1986). Dainna lágiin sáhtášii dadjat su riegádan boasttu áigge danne go sus ledje dakkár oaivilat. Ollu das maid son čuoččuhii, gohčodedje dalá eiseválddit moivesáhkan, muhto go lohkat daid dán áigge, de orrot dat leame sihke vuoiggalaččat ja ođđaáigásaččat. ¶
Dás áiggun váldit ovdan lagabui muhtun evttohusa Fokstadas makkár skuvlamodealla galgá mánáide geain sámegiella lea vuosttašgiellan. 1924:s son sáddii evttohusa dasa mii dalle gohčoduvvui Parlamentáralaš skuvlakommišuvdnan mii jur dalle lei hábmeme ođđa lága giliid álbmotskuvllaide. Guhkes ja vuđolaš reivves evttohii Fokstad sierra sámi oahpahusplánaid sámi giliid skuvllaide. Son árvalii das ahte buot fágain galggai sámi sisdoallu. Son čálii ee. ahte oahppit galggaše oahppat sihke luđiid ja sámegiel lávlagiid musihkkafágas, ahte luonddufágas galggaše deattuhit daid šattuid ja elliid mat ledje sámi guovlluin, historjáfágas galggaše oahppit beassat oahppat sámi álbmoga historjjá jna. Ja son evttohii ahte buot oahpahus galggašii leat sámegillii, earret go dárogielfágas. Omd. matematihkkafága birra čálii ná reivvestis: ¶
Rehkenastinoahpahus galgá sámás. Rehketgirjjiin berrejit leat sámegiel čálus ja lohkonamahusat. Rehketbihtát galget ráhkaduvvot nu lahka Finnmárkku beaivválaš eallima go vejolaš. Erenoamážit galgá vuhtiiváldit boazosápmelaččaid ealáhusa, vai sin mánát beroštišgohtet eanet váhnemiid bargguin ja eallimis. (Den parlamentariske skolekommisjon 1926:106) ¶
Oahpahus sámás ii galgan Fokstada mielas erenoamášpedagogalaš vuohkin vai mánát ipmirdivčče buorebut. Sámegiella nappo ii galgan veahkkegiellan. Giella lei iešalddis árvvolaš, ja maiddái guovttegielat oahppit geat ipmirdedje sihke sámegiela ja dárogiela bures galge danne oažžut oahpahusa sihke sámegielas ja sámegillii (Fokstad 1924). Fokstada molssaevttolaš oahpahusplána sáhttit bidjat skovvái nu go čájehan dás: ¶
Per Fokstada ideálamodealla sámegielat mánáide, ovddidii dan 1924:s. ¶
Prográmmamálle ¶
Skuvlalanja giella ¶
Oahpahusa servodatulbmil ¶
Oahpahusa giellaulbmil ¶
Bisuhan- ja ovdánahttinmodealla ¶
Sámegiella ¶
Nannet ohppiid sámi iešdovddu ¶
Guovttegielatvuohta, sámegiella deattuhuvvon ¶
Oba su evttohus, nu go oaidnit, lei oasis oassái áibbas nuppeláhkái go dalá dáčča skuvlapolitihkka (geahča modealla A). Dalá fámolaš ádjáid vuosteákkastallamis lei njulgestaga vašši ja falleheapmi. ¶
Finnmárkku skuvladirektevra diehttelasat vuosttaldii garrasit evttohusaid, ja vuosteággan čujuha son ee. dan goarránan morálii mii sápmelaččain lei dan skuvlabiirres gos son lei oahpaheaddjin dalle go álggos bođii Finnmárkui, muhto son čállá: ¶
Ovccilotlogu gaskkamuttus biddjojedje dážat oahpaheaddjivirggiide dan skuvlabiirii, ja buot oahpahus lea dan rájes leamaš dárogillii, sámegiella dušše veahkkegiellan. Boahtun das lea ahte olbmuin lea mihá eanet diehtu, ja dábálaččat leat doppe miehtá dál buorit vierut ja čorgatvuohta. (Utkast til lov om folkeskolen på landet. Oslo: Det mallingske bogtrykkeri. S.103) ¶
Sitáhta das maid skuvladirektevra čálii čájeha makkár miella eiseválddiid ákkastallangielas dovdui. Ii dušše skuvladirektevra vuosttaldan sámegiela skuvllas. Sihke Finnmárkku álbmotskuvlastivra, Nuorta-Finnmárkku oahpaheddjiidsearvi, Oarje-Finnmárkku oahpaheddjiidsearvi, boazodoallobearráigeahčči Nissen ja Romssa bisma celke buohkat vuosteháguset Fokstada plánaevttohussii. Digaštallamis man Fokstada oahppoplánaevttohus vuolggahii lea álki oaidnit geas lei fápmu váikkuhit skuvlapolitihkkii 1924:s. Parlamentáralaš skuvlakommišuvdna gal sáddii Fokstada evttohusa gulaskuddamii. Ja sii sihte čilgehusa muhtumis gean gohčodedje «sápmelaččaid luohttevašolmmožin» . Na mot lei dasto «sápmelaččaid luohttámušolmmoš» válljejuvvon dán dilis? Dan dievddu, dan áigge galggai son diehttelasat leat dievdu, lei Parlamentáralaš skuvlakommišuvdna nammadan. Ja gean son kommišuvdna lei nammadan sápmelaččaid luohttámušolmmožin? Dat lei dáčča ja boazodoallobearráigeahčči Kristian Nissen. Nissen celkkii dasto ahte son lei sihkar dan badjelii ahte sápmelaččat vuosttalde dan evttohusa man Per Fokstad lei ovddidan. ¶
Ja nu bisui ášši gitta soađi maŋŋelii. ¶
Sámi-dáru lohkangirji almmuhuvvui guoktin girjin 1957:s ja 1965:s. Govva lea Sámedikki oahpahusossodaga oahpponeavvočájáhusas. ¶
(Govva: Svein Lund) ¶
Maŋŋel nuppi máilmmisoađi šattai váddáseabbon geavahit sosialdarwinisttalaš ákkaid giella- ja skuvlapolitihkas. Dakkár ákkastallan sulastahtii ilá olu daid oaiviliid maid nasisttat ledje ovddidan. Golai goitge guhkes áigi ovdalgo almmolaččat mearridedje maid loahpalaččat galget bargat dáruiduhttinpolitihkain.1967:s dáhpáhuvai goitge juoga ođas mii šattai váikkuhit ollu. De álge Guovdageainnu ja Kárášjoga mánáidskuvllain vuohččan sámegieloahpahusain muhtun vuosttaš luohká mánáide. Dajan muhtun vuosttaš luohká mánáide danne go dat oahpahus lei eaktodáhtolaš láhki. Ii suohkaniin lean ge rievtti mielde vuođđu lágas mearridit dan báikkálaččat. Easka 1969:s biddjui cealkka skuvlaláhkii mii attii lobi báikkálaččat mearridit skuvlla giela, de čállui: «Mánáide geaid váhnemat geavahit sámegiela beaivválaš hupmangiellan, galgá addot oahpahus sámegielas go váhnemat gáibidit dan.» Das lei sáhkan oahpahus sámegielas, ii fal das ahte sámegiella galggai adnot eará fágain. ¶
Go Fokstad iežas áigge ákkastalai manne skuvlla galggai organiseret earáláhkái sámi guovlluin, bázii son oba okto jurdagiiddisguin. 1960-logus datte dađistaga eanebut ipmirdišgohte man vuoigatmeahttun lei go sámi mánáide duohtadilis ii lean nu buorre skuvlafálaldat go dáčča mánáide. Anton Hoëm, gii maŋŋil šattai Oslo universitehta pedagogihkkaprofessorin, lei dehálaš áŋgirdeaddji dan dáfus. Dutkamis bokte son duođaštii ahte dalá sámi ohppiin ledje heajut skuvlaboađut ja duohtadilis heajut skuvlafálaldat go dáčča ohppiin, ja dat ii lean giellaváttisvuohta, baicca skuvlaváttisvuohta. Skuvla dat fertii rievdaduvvot, eai ge mánát. ¶
Hoëm beroštii sihke sámegielat mánáid skuvllaid organiseremis ja sisdoalus, ja skuvlla ja birasgotti ovttasbarggus (loga omd. Hoëm 1976). Dás áiggun bissut giellaoahpahusas. Inez Boon gii lei oahpaheaddjin Kárášjogas 1960-logus, lei suokkardanmátkkis Eurohpas ja galledii ollu guovlluid main leat unnitlogu gielat; frisalaččaid guovllu Nederlanddas, Luxemburgga (mii lea golmmagielat, vaikko riika lea nu unni) ja Walesa Stuorrabritánnias. Artihkkalis jahkegirjjis Sámi ællin lei su loahppacealkka ahte sámi guovlluid oahpahusmodeallat eai čuvvon ođđaáigásaš giellapedagogihka maid son lei studeren eará guovlluin gos ledje unnitlogu gielat. Sámieatnama skuvla lei darvánan jahkečuohtemolsuma jurdagiidda ja modeallaide, dajai Boon. Son čujuhii dasto vel dasa ahte skuvla ii lean hábmejuvvon sámi guovlluid duohta gielladili mielde. Ja son evttohii ahte skuvla galggai vuhtiiváldit ahte mánáin duođai lei vuosttašgiella ja ahte dárogiella lei sin nubbingiella, dehe eatnigiella ja amasgiella ledje dat doahpagat maid son anii. Vuosttaš lohkan- ja čállinoahpahus berrešii leat vuosttašgillii, ja nubbingiella berrešii biddjot fágan nu árrat go vejolaš, son čálii (Boon 1967:13). ¶
Bođii ođđa minsttarplána vuođđoskuvlla váste 1974:s. Dat attii lobi joatkit dainna bargovugiin mii lei adnon Sis-Finnmárkkus čieža jagi juo. Dan ođđa modealla man eiseválddit de válljeje, sáhttá čájehit nu go Bakera modeallas dás vuolábealde: ¶
Modealla C ¶
Sámi mánáid giellaoahpahusa ideálamodealla 1974 minsttarplána mielde: ¶
Prográmmamálle ¶
Skuvlalanja giella ¶
Oahpahusa servodatulbmil ¶
Oahpahusa giellaulbmil ¶
Nuppástuhttinmodealla ¶
Eanas sámegiella álgojagiid, dárogiella loahppajagiid ¶
Litna ja guhkilmas assimileren? ¶
Čeahppi dárogielas ¶
Modealla lei áibbas earálágán go ovddeš almmolaš modeallat, go dál šattai lohpin geavahit sámegiela eanet go veahkkegiellan, ja dat oahppit geain sámegiella lei ruovttugiellan besse lohkat ja čállit ruovttugillii dan sadjái go dárogillii. Dál easka – 1974:s – besse oahpaheaddjit Minsttarplána vuođul álggahit dainna maid sáhttá (aiddo básláhkái) gohčodit vuosttašgielaoahpahussan ođđamállet čilgehusa mielde. ¶
Lean gohčodan dán rievdadusmodeallan. Dat lei rievdadusmodeallan guovtteláhkái. Vuosttažettiin lea 1974 minsttarplána dego vuosttaš lávkin čielga dáruiduhttinjurddašeamis eará jurddašeapmái. Dasto lei dat giellapedagogalaš rievdadusmodeallan, rievdadus sámegielas vuosttaš skuvlajagiid ja dárogiella maŋemus jagiid. Eai 1974:s ge cealkán dáčča eiseválddit ahte sámegielas livččii árvu iešalddis. Giela geavahus galggai baicca geahpedit eará oahpahusa, ee. dárogieloahpahusa. Sámegiella galggai adnot viššalit álgoluohkáin, ja de galge skuvllat geavahišgoahtit eanet dárogiela dađi mielde go oahppit šaddale ja čehppo dárogielas. Dakkár guovttegielatvuođa modealla mas bajimus mihttomearrin ii leat guovttegielatvuohta iešalddis, muhto baicca ahte unnitlogu oahppit galget oahppat eanetlogu giela (ja gos unnitlogu giella adno áhpun vai olahit dan mihttomeari) gohčoduvvo áinnas rievdadusmodeallan giellapedagogalaš girjjiin. ¶
Geain lei dasto fápmu sátnádit 1974 Minsttarplána giellaoahpahusmihttomeriid? Fápmu lei čađat dáčča stáhtas, jearaldat lei baicca man bures sámi birrasat sáhtte váikkuhit loahpalaš bohtui. Ii lean oktage sápmelaš mielde lávdegottis, dehe lávdegottiin mat sátnádedje Minsttarplána 1974. Eai ge dain lean mielde dáčča dutkit geat berošte dakkár gažaldagain. Muhtun suohkan sámi guovddášguovllus evttohii ahte lávdegottis mii barggai minsttarplánain livččii galgan sápmelaš, muhto stáhta hilggui dan evttohusa. Dan dáfus eai lean vel ollen guhkkelii 1970:s go Parlamentáralaš skuvlakommišuvdna mii barggai daiguin gažaldagaiguin 1920-logus. ¶
Jan Henry Keskitalo čálii 1996:s artihkkalis 1974 Minsttarplána barggu birra. Son dadjá: M74 moitojuvvui garrasit sámi sisdoalu váilevašvuođa geažil. Go jurddaša dan dutkama birra mii dáhpáhuvai 1960-logus ja dan ovdánahttinbarggu mii lei bargon, de livččii sáhttán vuordit buoret čovdosiid go dat mat šadde fálaldahkan (Keskitalo 1996:14). ¶
Geažos áiggi lea sáhka plánadási birra. Bargojuvvui, nu go Keskitalo maiddái namuha, bures sámi skuvllaid ovdánahttimiin 1960- ja 1970-loguin. Áššin dás lea ahte dat bohtosat vulge oalát das maid erenoamáš berošteaddjit ja idealisttalaš áŋgirdeaddjit barge. ¶
Go vilppasta vássán áiggi sámegiel vuosttašgielaoahpahussii, de ferte namuhit dan stuora ovdánahttinbarggu man ollu oahpaheaddjit barge sámi guovlluid mánáidskuvllain 1960- ja 70-loguin. Dan ovdánahttinbarggu guovddážis lei giellaoahpahus daidda ohppiide geain sámegiella lei vuosttašgiellan. Galge ohcat metodaid ođđa dilálašvuhtii, oahpaheaddjit galge dasto heivehit fágalaš sisdoalu ođđa dilálašvuhtii, sii fertejedje bargat giellaovdánahttinbarggu geavahettiin sámegiela fágasuorggis mas dat ovdal lei adnon unnán dehe ii obanassiige. Ii ge das galle, de fertejedje vel bargat hui ollu oahpponeavvoovdánahttimiin. Dat lei, nu go dás lean čájehan, dakkár bargu masa eai ožžon diehttelas doarjaga oahppoplánain ja dalá eiseválddiin. Okta oaivil váldit dan ovdan juste dákko, lea ahte ovdánahttinbargu lihkostuvai nu bures. Dat lihkostuvai dan dáfus ahte oahpaheaddjit nagodedje cegget čielga sámegielat oahpahusmodealla ohppiide geain sámegiella lei vuosttašgiellan. Ja sii nagodedje oažžut váhnemiid dohkkehit dan modealla. Dát lea mis ovdamearkan ođđa bargovieruide main eará eamiálbmotguovlluid skuvllat sáhtášedje oahppat ollu. Dađibahábut lea čállon unnán dan barggu birra. ¶
Sámi oahpahusráđđi / Sámedikki oahpahusossodat lea bargan ollu sámegielat oahpponeavvuid ovdánahttimiin. Dá čájeha mánáidgárdekonsuleanta Randi Juuso oahpponeavvočájáhusa Sámi allaskuvlla ovdaskuvlaoahpaheaddjistudeanttaide, 2005. ¶
(Govva: Svein Lund) ¶
Easka dan minsttarplána vuođul mii bođii 1987:s, šattai sámegiella almmolaččat dehálaš fágan mas lei árvvolašvuohta iešalddis. Ja dalle easka – 1987:s – adnui dat doaba vuosttašgiella fágaplanas mii lei sámi ohppiid váste. Ja guovttegielatvuohta sátnáduvvui de mihttomearrin giellaoahpahusas. Bakera formela vuođul sáhttit dadjat ahte fágaplána lei dákkár: ¶
Modealla D ¶
Sámegielat mánáid giellaoahpahusa ideálamodealla 1987–1997 ¶
Prográmmamálle ¶
Skuvlalanja giella ¶
Oahpahusa servodatulbmil ¶
Oahpahusa giellaulbmil ¶
Bisuhan- ja ovdánahttinmodealla ¶
Sámegiella ¶
Sáhttit doaibmat guovtti kultuvrras ¶
Doaibmi guovttegielalašvuohta ¶
Lea roahkka ágga jearrat manne dát plána lei nu oalát nuppelágan go dat ovddibut. Ja fas fertet jearrat gii váikkuhii loahpalaš buktagii. ¶
Dan rájes go ovddit háve ráhkaduvvoje fágaplánat (1974), lei departemeanta nammadan sierra sámi fágaráđi sámi skuvlaáššiid váste. Dat lei Sámi oahpahusráđđi, mas lei čállingoddi Guovdageainnus. Dat ráđđi ásahuvvui 1976:s. Das ledje sápmelaččat sihke stivrras ja čállingottis. Dan ráđis lei mearrideaddji váikkuhus dasa go 1987 Minsttarplánas ledje nu ollu ja váikkuheaddji rievdadusat. Eai lean stuora rievdadusat dušše giellaoahpahusa dáfus, 1987 Minsttarplána buvttahii maiddái eaktodáhtolaš oahppoplánaid sámi sisdoaluin eará fágaide go giellafágaide. Ja de easka oaččuimet sierra fágaplána man namma lei Sámegiella vuosttašgiellan ja mii hui čielgasit lea oassin modeallas mas áigumuša mielde sámegiella galggai oahpahusgiellan buot fágain. ¶
Dasa lassin ásahuvvui ođđa doaba «doaibmi guovttegielalašvuohta» 1987:s oktan giellaoahpahusa mihttomearrin. Dat doaba ii definerejuvvon dađi čielgaseappot. ¶
Dasto golle dušše logi jagi ovdal go fas bođii stuora skuvlaođastus mas ledje gearddi ođđa oahppoplánat. Oaivvildan dás 1997 skuvlaođaštusa. Dalle váldui atnui sierra sámi oahppoplánaráhkadus, bákkolažžan buot ohppiide guđa Davvi-Norgga suohkanis. Das ráhkaduvvoje sierra sámi oahppoplánat eanas fágaide, ja sámi fágabirrasiin lei stuora váikkuhus daid plánaid hábmemis. Sámediggi lei gulaskuddanásahus. Dat vuohki jotkojuvvui mas oahppit besse válljet sámegiela vuosttašgiellan dehe sámegiela nubbingiellan. ¶
Dán ođastusas šattai sakka garraset digaštallan go dain rievdadusain maid 1987 Minsttarplána dagahii. Ii lean nu go Per Fokstada áigge, dalle go skuvlaeiseválddit ledje garraseamos vuostálastit. Dál vuosttaldedje baicca báikkálaš dáččat dain suohkaniin gos sámi oahppoplánaráhkadus váldui atnui. Ovtta gaskka lei hui garra vuostálastin, ja omd. ásahuvvui sámiid vuostálastinsearvi, Nei til Sameland, skuvlaođastusa geažil. Dan organisašuvnnas lei ulbmilin vuosttaldit Norgga ođđa eamiálbmotpolitihka obbalaččat, ja ođđa fágaplánaid erenoamážit. ((2)) ¶
Lea lunddolaš muitit Fokstada oahppoplána evttohusa 1924:s maiddái 1997 oahppoplánaráhkadusa oktavuođain. Measta buot dat jurdagat giela ja sámi vuođđoskuvlla sisdoalu dáfus mat sus ledje 1924:s, dahkkoje almmolaš Norgga politihkkan 1997:s. Golle 73 jagi ovdal go daidda guorrasedje. ¶
Ovtta čuoggás goitge eai ollašuvvan Fokstada ideat, eai vel 73 jagis ge. Fokstad jurddašii dakkár skuvlla mas bajimus mihttomearrin livččii ohppiid sámi iešdovddu nannen. Dakkár mihttomearri čállui maiddái 1997 sámi oahppoplánaide. Das čállui álggahusas «Oahpahus galgá ollislaččat ovddidit sámi iešdovddu» . (10-jagi vuođđoskuvlla sámi oahppoplánat. 1997). Dat lei okta dain cealkagiin maidda šattai garraseamos báikkálaš vuosteháhku maŋŋel go ásahedje ođđa oahppoplánaid 1997:s, ja departemeanta fertii dárkkistit dan cealkaga oahppoplánaráhkadusas maŋŋel go oahppoplánat ledje leamaš anus muhtun áiggi. ¶
Modealla E dás vuolábealde čájeha giellaoahpahusmodealla ohppiide geain sámegiella lea vuosttašgiellan nu go dat šattai 1997 ođastusa mielde. ¶
Modealla E ¶
Ideálamodealla sámegielat mánáid giellaoahpahussii maŋŋel 1997 ¶
Prográmmamálle ¶
Skuvlalanja giella ¶
Oahpahusa servodatulbmil ¶
Oahpahusa giellaulbmil ¶
Bisuhan- ja ovdánahttinmodealla ¶
Sámegiella (Nannet ohppiid sámi iešdovddu) ¶
Doaibmat guovtti kultuvrras ¶
Doaibmi guovttegielatvuohta ¶
Lei, nu go ovdal namuhuvvon, nana sámi fágalaš váikkuhus go 1997 oahppoplánaráhkadus hábmejuvvui. Politihkalaččat gal lei Sámediggi dušše gulaskuddanásahussan. Maŋŋel dan áiggi lea fas sirdojuvvon mihttomearka. 01.01.2000 dahkkui ovddeš stáhtalaš Sámi oahpahusráđđi oassin Sámedikki hálddahussii. Nu lea Sámediggi ožžon fámu juobe muhtun muddui ge skuvlapolitihkas. ¶
Lean geahččalan čielggadit muhtun dehálaš osiid giellaoahpahusfálaldagas mánáide geain sámegiella lea vuosttašgiellan – dáruiduhttináigodagas gitta otnážii. Sáhtášii go čuovggahit makkárge mihtilmasvuođaid das maid lean buktán ovdan? ¶
Čielga dovdomearkan lea ahte giellaoahpahus mánáide geain sámegiella lea ruovttugiellan rievdá dađi mielde go sámi politihkalaš váikkuhus lassána. Dáruiduhttináigodaga lei čađat vuosteháhku almmolaš giellapolitihkkii, muhto vuostálastiin ii lean fápmu oahppoplánaid ráhkadeamis. Vuosteolbmot sáhtte dieđusge báikkiineaset duššindahkat departemeantta gohččosiid, dehe sii sáhtte ohcat veahkkebealušteddjiid eará oahpahusmodeallaide, nu go Per Fokstad barggai 1920-logus. Easka go Sámi oahpahusráđđi ásahuvvui 1976:s, ožžo sápmelaččat muhtun muddui fágalaš – eai fal politihkalaš – váikkuhusa das makkárat oahppoplánat galget leat. Dan fágalaš váikkuhusa buktaga oinniimet 1987 Minsttarplánas mii lei nu hui ollu earálágan go ovddeš giellaoahpahusprográmmat sámi mánáid váste. Dat ođđa politihkka jotkojuvvui 1997 oahppoplánain. Dan gaskkas lei Sámediggi ásahuvvon (dáhpáhuvai 1989:s), ja 2000:s oaččui Sámediggi, ii ollu gal, muhto goitge veaháš eanet fámu sámi guovlluid skuvlla sisdoalu dáfus. Nannoset sámi iešstivrenfápmu goit diehttelasat hábme sámegiela vuosttašgiellan boahtteáiggis, dan ii báljo eahpit ge. ¶
Dat nubbe mihtilmasvuohta lea ahte mađi dásseárvosaččabun šaddet sámegiela vuosttašgiellan ja dárogiela vuosttašgiellan fálaldagat, dađi eanet váhnemat válljejit sámi fálaldaga mánáidasaset. Fokstada oahppoplánaevttohus lei su áigge várra oaivvilduvvon measta veadjemeahttumis modeallan, mihttomearkan man guvlui viggá – ii dakkár jáhkehahtti modeallan man sáhtii duohtandahkat dasttánaga. 2002:s gal lea vejolaš válljet juogo sámegiela dehe dárogiela vuosttašgiellan skuvllas, muhto ii gostege leat bággu válljet sámegiella vuosttašgiellan-modealla. Goitge oalle ollu oahppit čuvvot dan modealla, ja nu go namuhin álggahettiin, leat dat lassánan dađistaga 1987 rájes. ¶
Leat buorit ákkat jáhkkit ahte dat oahpahusmodealla mii válljejuvvui maŋŋel 1987 ja 1997, lea váikkuhan giellaseailluheapmái sihke guovddášguovlluin ja daid olggobealde. Guovddášguovlluin lea sámegiella vuosttašgiellan biddjon skuvlafágalaš gelbbolašvuohtan, nu ii lean ovdal. Dat soaitá okta čilgehus oktan eará čilgehusaiguin dasa go nuorra guovttegielat váhnemiidda dál lea lunddolaš oahpahit sámegiela mánáidasaset ruovttus. Dakkár áhpu ferte leat leamaš dán oahpahusmodeallas maiddái guovddášguovlluid olggobealde. Guovddášguovlluid olggobealde lea dasa lassin dát oahpahusmodealla dahkan skuvlla sámáiduvvan ásahussan earret go ruovttuid. Teorehtalaš diehttiid oaiviliid mielde lea dehálaš unnitlogu giela boahtteáigái ahte dat sáhttá domineret eanet go ovtta domenas. ¶
Dát vilppasteapmi vássán áiggiide maid dás lean buktán ovdan, soaitá neaktit dego máinnasin mas buot buorrána loahpalaččat. Diehttelasat ii leat nu álki. Ollu bargu ferte vel bargojuvvot ovdal go sámegiella vuosttašgiellan oažžu nu buori fálaldaga go dárogiella vuosttašgiellan. Duollet dálle ferte aŋkke beassat bisáneastit, vilppastit vássán áiggiide ja čujuhit fággádallamiidda maid lea vuoitán. ¶
((1)) Per Fokstad birra lea ovdal čállon vuđoleappot Sámi skuvlahistorjjás , erenoamážit 2. girjjis. ((2)) Sámi oahppoplána rahčamat ja riiddut, erenoamážit Deanus, váldojit ovdan muhtin artihkkaliin dán girjjis ja Sámi skuvlahistorjjá 2. girjjis. Das boahtá ovdan ahte stuora oassi vuostálastiin lei látti duogáš, ja ahte vuostálastiid searvvis ledje sápmelaččat nai. (Doaimm.) ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Anita Ravna (Govva: Elfrid Boine) ¶
Anita Persdatter Ravna, Deanus eret, lea guovtti nieidda eadni. Dás son muitala iežas vásáhusaid birra Cizáš mánáidgárddis Oslos ja muđuid rahčamušain oažžut mánáguovtto guovttegielalažžan. ¶
Anita Ravna lea gielddakandidáhta Norgga gieldda- ja sosiála-allaskuvllas ja sus lea vel cand. mag.-gráda jođiheamis Nissonuniversitehtas / Hedemárkku allaskuvllas. Son jođiha dál NAV bargu ja oaju Vestby gielddas Akershusas. ¶
1961 guovvamánus, beaivváš báittii muohttaga ala ja mun bohten máilbmái. Mun šadden bajás unna gilážis, Juovlavuonas Deanu gielddas. Ledjen gaskkamuš golmma oappás ja vieljas. Áhčči lei dáro-, sáme- ja suomagielhálli ja eadni fas dárogielhálli. Giláš lea guovttegielat, sámegielat ja dárogielat, muhto lei ja lea ain dárogiella mii lea mearrideaddji. Dáruiduhttin ja jáhkku dasa ahte lei dehálaš oahppat dárogiela váikkuhii mu bajásšaddamii. Mu mánnávuođas mii oahpaimet dárogiela. Go mus ledje guossit, ja erenomážit guossit geat bohte čielga dáru bearrašiin, vásihin mun dan heahpadin go áhčči hálai sámegiela. Sámegiella lei giella maid badjeolbmot (dahje , nu go logaimet) ja boarrásat geavahedje. Mánáidskuvllas ii lean sámegiel oahpahus, eai ge lean sámegielat oahpaheaddjit. Maiddái sámegielat mánát bággejuvvojedje hállat dárogiela. ¶
Dáruiduhttinpolitihkka lei garas ruovttugilážis ja sajáiduvai sihke gielas ja kultuvrras. Sieiddá internáhtas ja nuoraidskuvllas de vásihin mun sámegiela eambo dego ealli giellan, doppe hálle maid nuorat sámegiela. Nuoraidskuvllas lei sámegiella válgafágan, muhto giela dilli ii dagahan oahpahusa ja fága eambo miellagiddevažžan. Sámegiella oaččui ođđa dimenšuvnna go ledjen 15 jahkásaš ja deiven mu irggi, gii lei boazosápmelaš. Mun deiven giela mii lei ealli, rikkis ja geavahusas. Dán servodahkii ledjen mun čadnon 11 jagi. Boahtte beannot jagi maŋŋá nuoraidskuvlla vázzen Sámi álbmotallaskuvlla Kárášjogas ja joatkkaskuvlla Guovdageainnus. Dáin sámegielat gielddain vásihin mun vuosttaš geardde ovdagáttuid min vuostá geat leimmet sápmelaččat, muhto eat hálddašan giela. Dát jagit, vuostálasvuođain bajásšaddamii, mánnávuođa- ja nuorravuođajagiide ja maŋit skuvlavázzimii, leat dagahan nana vuođu giela válljemis mu mánáide. ¶
1988:s fárrejin Osloi studeret. Boahtit sámi birrasii, dieđihin iežan Oslo sámiid searvái. Seamma jagi deiven Jan Atle geainna mun ožžon guokte nieidda. Son lei studeantta, sámegielhálli ja aktiiva sámepolitihkas. 1991:s oaččuime Aili ja 1996:s riegádii Márjá. Moai doaimmaime guktot sámepolitihkalaš servodagas Oslos ja eliime maid aktiiva sámegávpotbirrasis. Go Aili riegádii, lei lunddolaš ahte áhčči hálai sámegiela suinna. Eadnin, guhte in hállan sámegiela, ledjen mun váikkuheaddjin sámegiela ektui. Mun in háliidan rievidit iežan mánás vejolašvuođa oahppat sámegiela. Ledjen ieš massán giela ja háliidin garvit ahte mu nieida maid dagai dan. Sámeservodaga, sosiála ja politihkalaš aktivitehtaid ja lávvordatkafea bokte lei mis doaibmi sámegielbiras. Vel diđolaš sámi birrasis lei čađa gaskka dehálaš oažžut sámegielagiid čađat hállat sámegiela mánnái. Máŋggas válljejedje hállat dárogiela sutnje, danin go mun ledjen dárogielhálli. Mu giella šattai de stivrejeaddjin goappá giela Aili hálai ja mainna gielain earát válde oktavuođa suinna. Munnje, gii in lean oahppan sámegiela, lei hui dehálaš ahte eará sámegielhállit ledje njuolggalaččat ja hálle dušše sámegiela sutnje. Mun ávžžuhin sámegielhálliid hállat sámegiela suinna. Dán vásiheimmet mii daid háviid go leimmet luomus Deanus ja Kárášjogas. Áhkut ja ádját geat ledje sámegielhállit fertejedje čađat muittuhuvvot ahte galge sámástit suinna. ¶
Go Aili lei sullii jahkásaš, ozaime sutnje saji sámegiel mánáidgárdái. Cizáš lei čába sajádagas Tøyenbadet lahka. Mun jáhkán doppe ledje 10-12 máná ja 5-6 bargi mánáidgárddis dan áigge. Bargit ledje sámegielhállit ja ledje njuolggalačča giela geavaheamis. Ollusat mánáidgárddi mánáin bohte ruovttuin gos dušše nubbi vánhen lei sámegielhálli. Muhtun mánát bohte ruovttuin gos eaba goabbáge vánhen hállan sámegiela. Máŋggas dáin vánhemiin ledje ohcan mánáid sámegiel mánáidgárdái danin go sii ieža eai máhttán giela, muhto háliidedje ahte mánát galge oahppat giela. Čájehuvvui ahte mánát geat ledje dáro-ovttagielat, váikkuhedje giellabirrasii mánáidgárddis. Muittán dát lei dávjá fáddán vánhenčoahkkimiin mánáidgárddis, čoahkkimiin Oslo sámiid searvvis ja sámi birrasiin. Berrejit go dát mánát leat seamma ossodagas go sámegielhállit, ja berrejit go leat sámi mánáidgárddis? Dasa lassin lei mánáidgárddis oktasaš šillju ovtta stuorra dáža mánáidgárddiin ja dát dagahii ahte šattai váttis ráhkadit sámegiela stoahkangiellan olgun. Dát bealit dagahedje ahte bargit ožžo lassi hástalusaid giellaovdáneami ektui. Geahččalettiin oažžut aktiiva giela válde mánáidgárdebargit mánáid mielde mátkkiide olggobeallai mánáidgárddi birrasa. Dát lei sámegielhálli mánáid positiiva «sirren» ja váikkuhii positiivvalaččat giellaovdáneapmái. ¶
Cizáš mánáidgárddis 1991-1992. Bargit leaba Tone Nordsletta ja Rosie Holmestrand. (Gova luoikan Haldis Balto) ¶
Dalle go moai álggos ozaime mánáidgárdesaji, ean ožžon saji sámegiel mánáidgárdái. Oslo gielddas ledje guoros sajit eará mánáidgárddis mii lei geográfalaččat lagat min čujuhusa. ¶
Maŋŋá váidaleami, jearrama ja ákkastallama gávpothálddahusain oaččuime de viimmat saji sámi mánáidgárdái. Moai oaččuime ákkaid dego: Ii go leat dehálabbot ahte mánná oahppá dárogiela? Lea go sámegiella giella mas mánná oažžu ávkki? Okta bargiin gávpothálddahusas gii ieš lei leamaš guossis sámi mánáidgárddis bođii moji mu lusa ja logai «lei somá oaidnit man bures buot mánát stohke ovttas dárogillii» . Ii oba dat vásáhus ge ahte oaidnit mánáid sámegiela mánáidgárddis «stoahkame ovttas dárogillii» ožžon su smiehttat ja áddet man dehálaš mánáidgárddi olgoareálaid positiiva «sirren» lea ja dan seammás vuoruhit mánáidgárdesajiid mánáide geat ledje sámegielagat. ¶
Aili mánáidgárdesadji dagahii ahte son dađistaga oaččui doaibmi «stoahkangiela» sámegillii. Sámegiella ii lean šat giella maid dušše áhčči ja boarrásat Kárášjogas hálle. Son oaččui eambo sámegiel sániid ja hálai sámegiela álkibut maiddái earáiguin. Son šattai eambbo ahte eambbo sátneriggát ja lávllui dávjjibut sámegiela mánáidlávlagiid. Dán áigge fuobmájin mun ahte son máhtii sámegiel doahpaga mas nu, muhto ii dan dárogiela doahpaga ja nuppi láhkai. ¶
Aili ruovttugiela válljemuš lei persovnnalaččat čadnon. Áhččái son hálai sámegillii ja munnje dárogillii. Lihkká geavahii son dárogiela eanemusat. Lei dego son árrat áddii ahte dárogiela hálle buohkat, muhto sámegiela ledje beare moattis geat hálle. Ovtta áigge seaguhii son sámegiela sániid dalle go son hálai dárogiela ja nuppe láhkai. Liikká lei sus juo ovttalágan gillii go lei sullii golbma jagi. ¶
Cizáš mánáidgárddi 10-jagi ávvudeapmi. Ailo Gaup dearppai rumbbu ja nevttii ovttas mánáiguin. (Govva: Solveig Oskal) ¶
Go Aili lei golbma jagi, fárriime moai Guovdageidnui. Doppe son álggii buhtes sámegiel mánáidgárdái. Mun in vásihan ahte sus ledje váttisvuođat gielain, muhto dasto váillui kultuvra báikkálaš stoahkama ektui. Vaikko son hálai sámegiela, de ledje sus ja dain eará mánáin mánáidgárddis earálágan referánssat stoahkama ektui. Mun muittán ahte son ovtta daid vuosttaš beivviin geahččalii oažžut daid eará mánáid mielde stoahkat «vuodjit heaissa» ja stoahkat «trihka» . Dás ii lean doarvái oktasaš gielain, báikkálaš kultuvra referánsa váillui. Jagit Guovdageainnus ledje hui dehálaččat Aili giellaovdáneami ektui. Son hállagođii johtilit Guovdageainnu suopmana ja doabaovdáneapmi lei seammá dásis go su ovttaahkásaččain. Liikká lei máŋga jagi nu ahte go deaivvai amas olbmuid, de son guldalii, vurddii ja válljii dárogiela jos eai lean njuolggalaččat giellaválljemis. Son fuobmái ahte jos vástidii dárogillii, de ledje ollusat geat hállagohte dárogiela suinna ja nu son sáhtii stivret goabbá giella galggai hállot. Áhčiin son álo hálai sámegiela. Son lei leamašan njuolggas ja dál Aili lohká ahte dás livččii gulahallan dárogillii leamaš áibbas eahpelunddolaš. ¶
Maŋŋá guovtti jagi Guovdageainnus riegádii Márjá. Giellaválljen sutnje šattai dat seammá go Ailii, sámegiella ja dárogiella. Ovdal go Márjá devddii jagi fárriimet mii Kárášjohkii ja Aili álggii 1. luohkkái doppe. Lei diehttalas ahte mii válljiimet sámegiela oahppogiellan sutnje. Okta sivain lei várra danne go mun in háliidan ballat ahte son massii iežas giela nu go mun ledjen dahkan. Eará sivva lei ahte Kárášjohka lei sámi gielda gos sámegiella lei váldogiella. Máhttit eambbo gielaid oinniime moai dego riggodahkan mánáguktui. ¶
Skuvla ja astoáiggefálaldat lei Ailii nugo eará mánáide, báiki gos buoridit giellaovdáneami. Dasa lassin son oaččui buori giellaovdáneami lagašbirrasa ja bearraša bokte. Mii geahččaleimmet guhká oažžut mánáid geavahit sámegiela gaskaneaskka. Dáinna eat lihkostuvvan. Go Aili lei 10 jagi ja Márjá 5, ja soai stoagaiga eará mánáiguin, hálaiga soai dárogiela. Soai dadjaba ieža ahte «lea ártet hállat sámegiela gaskaneame» . Goappašagat hállaba sámegiela go leaba fárrolaga áhčiin, muhto hállaba dárogiela gaskaneaskka. Goappašagat dadjaba maid: «Áhččái ii sáhte hállat dárogiela» . ¶
2002 čakčat fárriimet mii Mossii. Mánáguovttos dieđihuvvuiga Skarmyra skuvlii. Guktuin sámegiellan vuosttašgiellan. Márjá 1. luohkkái ja Aili 6. luohkkái. Skuvllas dáppe eai lean goassege leamašan sámegielat oahppit. Okta bargiin skuvllas dajai ahte sii dihte gal sámiid birra, muhto eai diehtán ahte sámegiella lei giella skuvllas. Šattai guhkes «oahpahusáigi» oažžut skuvlla áddet ahte sámegiella lea ealli giella ja ahte mánáin lei gáibádus sámegielat oahpahussii. Go skuvla ii fáhten sámegiela oahpaheaddji, šattai molssaeaktun johtit mánáidskuvlii Kárášjohkii. Johtinortnet álggahuvvui vuosttaš čavčča Mossas. Nieiddaguktui šattai dát dáhpin. Gullevašvuohta Kárášjoga skuvlii, ovddeš skuvlaskihpárat skuvllas ja mánáidgárddis dagahii ortnega buorre oahppanvejolašvuohtan. Orrumis, mii dávjá bisttii 2-3 vahku oaččuiga soai aktiiva giellahárjehallama sihke skuvllas ja ruovttus. Go mis ii lean vejolaš oažžut astoáiggefálaldaga Kárášjogas, leigga áhku guovttos ádjáin geat leigga das. Mánáid orrun ja ovttastallan áhkuin ja ádjáin attii sudnuide eambo vejolašvuođaid giellaovdáneapmái ja vejolašvuođa oahppat eará doahpagiid sámegillii. Márjá, gii lei 5-6 jagi dan áigge, lei ollu ádjáin ovttas. Soai suovasteigga bierggu lávus, hoiggaiga muohttaga ja hommáiga olgun. Son oahpai sámegiel sániid ja doahpagiid, maid ii livčče sáhttán oahpat eará sajiin. Go Márjá bođii ruovttoluotta Mossii ja galggai muitalit maid lei vásihan, de sáhtii geavvat ahte sus eai lean dárogiel sánit daid áššiide maid lei dahkan. Lea leamašan vihtta jagi goas mun bidjen gáibádusaid, vurjen skuvlla, čállen reivviid, ožžon skuvlla ohcat doarjagiid, ja hálddašit mátkkiid ja áigodagaid sámegielaoahpahussii. ¶
Guktuid nieiddain lea leamašan vihtta jagi 5-6 vahku oahpahus Mossas ja 2-3 vahku oahpahus Kárášjogas. Maŋemuš jagi lea Márjjás leamaš neahttaoahpahus ja veahá galledeapmi. Sus lea dán maŋemuš jagi leamaš heajut oahpahusfálaldat go dan vuosttaš vihtta jagi. Sivvan dása lea ahte skuvla ii leat nagodan láhčit daid praktihkalaš beliid oahpahusas ja ahte galledanáigodagat leat fuomášahtti oanehat go dan áigge go mánáguovttos mátkkošteigga. ¶
Aili lea maŋemuš jagi vázzán joatkkaskuvlla Kárášjogas ja sus leamaš sámegiella nubbingiellan. Son válljii vuosttažin sámegiela vuosttašgiellan, muhto sirddii jođánit go dovddai ahte su čálalaš sámegiela gelbbolašvuohta ii lean doarvái nanus. Sámegiella nubbingiellan-oahpus son lea ožžon buriid árvosániid. Dat ahte sus lea gullevašvuohta gillii, kultuvrii ja birrasii lea váikkuhan su skuvlabáikeválljemii. ¶
Vahkut skuvllas Kárášjogas ja ovttastallan áhčiin ja bearrašiin doppe lea mearridan nieiddaid vejolašvuođa ain doalahit giela. Go dál riŋgeba áhččái hállaba guktot sámegiela suinna. Oahpahusa ja orruma haga Kárášjogas, mun jáhkán sudnos livččii leamaš passiiva giella. ¶
Munno válljen čiežanuppelot ja guoktenuppelot jagi dás ovdal lea addán munnuide guokte guovttegielat máná. Mii orrut ain Mossas. Muhto vaikko golmmas njealji ássis min dálus leat sámegielhállit, geavvá buot ságastallan dárogillii dáppe. Sámegiella lea ealli giella midjiide vaikko eanetlogugiella maiddái dáppe mearrida. Sihke nieidaguovttos, sudno áhčči ja mun sáhttit dál illudit danin go guktot nieiddat leaba sámegielahállit. Čiežanuppelot jagi dihtomielalaš vuođđodovdu ja rahčan lea addán bohtosiid. Guktot nieiddat leaba dál vel ovtta giela riggát. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Siv Rasmussen (Govva: Svein Lund) ¶
Siv Rasmussen lea dán girjji rájes mielde Sámi skuvlahistorjjá doaimmahusjoavkkus. Son riegádii j. 1963, bajásšattai Mátta-Várjjagis, ja sus leat ruohttasat Unjárggas. Sus lea ee. váldofága historjjás. Jagiid 2000–2007 orui Muonio-guovllus Suomas, gos son ee. dutkkai báikkálaš sámi historjjá. 2008 rájes lea son leamaš doavttergrádastipendiáhttan Romssa universitehtas. Su birra muitaluvvo eambbo 2. girjjis, masa son čálii Mátta-Várjjaga skuvlahistorjjá birra. ¶
Siv Rasmussen lea finadan Unjárgga mánáidgárddis j. 2007 oaidnin dihte movt mánáidgárdi lea ovdánan dan rájes go ovddit artihkal čállojuvvui 21 jagi ovdal. ¶
( «Nállesirren mánáidgárddis» ). Aviisabajilčála 1990-logu gaskkamuttus, mas lei vel unna mánáš govvejuvvon giddejuvvon uvssaid guoras. Dán rádjái, muhto ii guhkkelii. Nuppe beallái besset dušše sámi mánát, čuoččui aviissas dalle. ¶
Duogážin lei ahte muhtun váhnemat geaid mánát eai sámástan ledje atnán unohassan go mánáidgárddis sirrejedje mánáid fysalaččat dárogielat- ja sámegielat ossodagaide. Dáruiduhttima ja Unjárgga sámi mánáid dili geažil gal sáhttá ipmirdit goappašat beliid vuostálasvuođas, muhto manne galggai aviisa dahkat ášši gažaldahkan náli birra? Okta lea ahte sátni (nálli) lea boaresáigásaš sátni, mas hakso nasisma ja apartheida, muhto man dihte gal dáide vuovdit eambbo aviissaid. Eará ášši lea ahte eanas mánát Unjárgga mánáidgárddis leat sámit, makkár giela dal humaš buoremusat ja goappá ossodahkii váhnemat dal ležžet válljen sin bidjat. ¶
Dál leat juo gollan máŋga jagi ja guottut leat obbalaččat rievdan dan rájes sámiid guovdu oalle olu. Movt son de leat dán mánáidgárddis dál? Sirrejit go ain mánáid giela mielde ja movt lihkostuvvet ovddidit mánáid giela ja identitehta? Lea go mánáin geain ii leat sámegiella vuosttašgiellan vejolaš oahppat sámegiela doppe? Ožžot go dárogielossodaga mánát oasi sámi kulturárbbis? ¶
Mánáidgárdi lea finadeamen Helmer Losoa mearrasámi museas Builuovttas. (Govva: Unjárgga mánáidgárdi) ¶
Gažaldagat leat olu go finan mánáidgárddis. Vuosttaš maid oainnán leat gápmagat mat leat goikame spárkka (hoiganfievrru) alde. Maŋŋel čájehit munnje gievkkana gos bohccogaccat leat duoldame. Daid galget álggos borrat, ovdal bázahasain ráhkadit ritmačuojanasaid, dohkáid ja čiŋaid. Stuora lihtis leat bierggut, ja váimmuid maid galget goikadit. ¶
Eahpitkeahttá lean boahtán sámi mánáidgárdái. Dat vuhtto maid dán guovtti ossodaga namain, Guolli ja Riebanbiedju. Mun guovlalan vuos Guolli-ossodagas, mii lea dárogielat ossodat. Stuora ivdneárkkaide seainnis leat čállon ivnniid sámegielnamat. Das lea maid beavdesálmmaš sámegillii, plakáhtat main muitaluvvo mii mielki, láibi ja vuostá lea sámegillii, ja smávva guvssit main leat mánáid namat. Juohke mánná oažžu iežas guvssi mainna sáhttá čázi jugistit ja maid geavaha meahccegohppun. ¶
Kjetil Balto lea dárogielat ossodaga jođiheaddji. (Govva: Siv Rasmussen) ¶
Guolli-ossodaga ossodatjođiheaddji lea Kjetil Balto (riegádan 1973), bajásšaddan Deanus ja Bærumis ja aitto geargan ovdaskuvlaoahpaheaddjioahpuin Finnmárkku allaskuvllas. Nu go oallut eará sámit, ii leat Kjetil beassan oahppat sámegiela mánnán. Muhto sus lea hui miella oahppat giela ja oassálastá dál sámegielkurssas Isak Saba guovddážis. ¶
Kjetil muitala ahte dán áiggi leat hui dihtomielas dasa ahte buot mánáidgárdemánát galget oahppat veahá sámegiela ja oahppat sámi kultuvrra birra. Mánáidgárddis lea giellabargi 50 % virggis. Son bargá goappašat ossodagain. Son čállá sániid ja doahpagiid maid oahpaha mánáide, ja maid Guolli- ossodaga bargit geavahit beaivválaččat ovttas mánáiguin. Dáhkidan dihte ahte sámegiella geavahuvvo, leat válljen boradeami ja gárvodandilálašvuođa fásta báikin gos sámegiella geavahuvvo dárogiela bálddas. Maiddái dárogielat ossodaga bargin lea sámi duogáš muhto ii Kjetil eai ge dat earát, guokte veahkkebargi ja okta oahpahalli, leat sámegielagat. Dat dagaha ahte dárbbašit veahki giellabargis ja sámegielossodaga eará bargiin. Dat dieđusge lea hástalussan buot bargiide, muhto Kjetilis lea goitge buorre doaivu ja oaivvilda ahte olu vuolgá das makkár guottut ja dáhttu bargiin leat hupmat sámegiela. ¶
Unjárgga mánáidgárdi oaččui ođđa jođiheaddji 2006 čavčča. Lea go dat váikkuhan ahte eanet vuoruhuvvo sámi oahppu dárogielat ossodagas? ¶
– Sámi oassi lea vuoruhuvvon ovdal maid, muhto lea lassánan dán mánáidgárdejagi. Dat vuhtto mánáidgárddi jahkeplánas, mas váldovuoruhansuorgi lea guovttegielatvuohta – sámegiella ja min jahkejuvla – gávcci jagiáiggi álbmot. Fáddá válljejuvvo jagiáiggi mielde. Čakčat ledje mánát mielde sihke sarvvabivddus ja njuovadeamis. Dál dálvet leat rievssahiid gárdon dás mánáidgárddi duogábealde. Maiddái dárogielat ossodagas lohkat girjjiid sámi birrasiin, muhto dárogillii. Ja mii válljet fáddágirjjiid mat guoskkahit min luonddudilálašvuođaid. Ovdamearkka dihte leat dál skábman lohkan beaivváža birra ja manne mis lea skábma. Sámi kultuvra lea dehálaš fáddán oba mánáidgárdái. Dán áigodagas leat bargan dujiin ja juoigamiin. Mii leat maid goikadan ja suovastuhttán biergguid ja váimmuid. Ja fargga lea guovvamánu 6. b., maid olles mánáidgárdi ávvuda. ¶
Mii háliidit ahte mánáidgárddis galgá dovdot ahte mii orrut sámi suohkanis, ja ahte dat oidno mánáidgárddi birrasis, sihke siste ja olgun. Mánáidgárddi šilljui lea jurddahuvvon mearrasámi mállet stoahkanbáiki. Dakko áigut ráhkadit fiervágátti gos lea fanas, návsti, ruggu, jielli, debbot ja skálžžut. Dat šattašii buđaldanbáikin mánáide go stohket mánáidgárddi olggobealde. Mii áigut gal dieđusge maid mannat albma fiervvás maid, vai beassat geahčadit mii doppe eallá. Ii leat nu ahte vállje nuppi nuppi sadjái. Mii geahččalit iešguđet ládje gaskkustit mearrasámi kultuvrra mánáide, ee. oahppaladdat unna priváhta mearrasámi museaža lulábealde vuona, gosa Helmer Losoa lea čohkken dološ Unjárgga dávviriid. ¶
Makkár dieđuid lehpet ožžon váhnemiin ruovttoluotta go lehpet deattuhišgoahtán sámegiela ja sámi kultuvrra, leat go ain moaiti jienat? – Dán rádjái leat dušše buriid gullan dan dáfus. ¶
Sølvi Suoŋgir lea Unjárgga mánáidgárddi doaibmajođiheaddji. (Govva: Siv Rasmussen) ¶
Sølvi Suongir (riegádan 1976) Hábmeris, Nordlánddas eret lea Unjárgga mánáidgárddi ođđa hoavda 2006 čavčča rájes. Son lea ekonoma ja ovdaskuvlaoahpaheaddji ja bođii Unjárgii Čáhcesullos gos lei leamaš mánáidgárdejođiheaddjin. Sølvi muitala ahte easka rávisolmmožin besse son ja su oappát diehtit ahte leat sámit. Lei heahpat leat sápmelažžan ja danne čiegadedje dan. Dál leat Sølvi ja guoktásat su oappáin váldán ruovttoluotta dološ goarggu Suongir. Su oappás bokte, guhte lea náitalan Detnui ((1)) , lea Sølvi oahpásnuvvan buorebut sámi kultuvrii. Ja dál geahččala oahppat sámegiela. ¶
Sølvi Suongir lea hui dihtomielalaš válljejumiiguin mánáidgárddis ja háliida hukset geavaheddjiide heivehuvvon pedagogalaš oahppoinstitušuvnna. Son oaivvilda ahte dehálaš oassi barggus lea márkanfievrridit mánáidgárddi. Ii čága čihkosii ahte leat leamaš riidodilit Unjárgga mánáidgárddis, siskkáldas riiddut ja jođiheaddjit leat boahtán ja fas mannan. Sølvi oaivvilda ahte leat nagodan buoridit heittot dábiid ja leat dál rievttes guvlui manname. Rievdadeamit leat dahkkon ovttasráđiid bargiiguin ja vuolggasadji lea váldon sin beroštumiin. Čájehuvvui ahte buohkat háliidedje leat eambbo olgun, ja nu oste ge lieggabiktasiid bargiide. Mánáide leat oastán sabehiid, vai ii leat das gitta ahte mánát váldet mielde sabehiid ruovttuin. Muđui leat sii goaruhan luhkaid buot mánáide ja bargiide. Daid galget geavahit go leat mátkkážiin ja guoimmuheame iešguđetlágan doaluin, omd. Mánáid kultureahkedis gos sii galget lávlut ja juoigat. Mánáidgárdi áigu dáinna lágiin čájehit ahte lea oktasaš mánáidgárdi, vaikko leage sámegielat ossodat ja dárogielat ossodat sierra. ¶
– Mun oaivvildan ahte dehálaččamus osiin movt njulget mánáidgárddi, lea oažžut oidnosii, sihke mánáide ja bargiide, ahte lea oktasaš sámi mánáidgárdi. Danne álggaheimmet ođđa mánáidgárdejagi oktasaš mátkkiin vai nanosmahtáleimmet oktavuođa. Mii geavahit maid hui dihtomielas ossodagaid namaid, Guolli ja Riebanbiedju, dan sadjái go dadjat dárogielossodat ja sámegielossodat. Vai eastadit riidduid ja gilvvu ossodagaid gaskkas de addojuvvo seamma fálaldat goappat ossodagas, omd. go galgá oastit reaidduid, girjjiid ja spealuid. Mis leat maid leamaš ovttastallandoaimmat eahkediid bargiid várás, vai oahpásnuvaleimmet ja beassat servvoštallat maiddái mánáidgárddi olggobealde. Ee. leat leamaš boradeame mállásiid Ester Utsi goahteboradanbáikkis Buolbmágis. Muhto ii buot leat dieđusge dušše buorre. Soahpameahttunvuohta gal gávdno, muhto mii leat oahppan gulahallat buorebut, earenoamážit dan ahte duohtadit ášši ii ge olbmá. ¶
– Go leat jođiheaddjin, maid don leat nagodan maid du ovdamannit eai leat máhttán? ¶
– Mun lean guldalan bargiid ja váldán vuolggasaji sin beroštumiin. Lea dehálaš deattuhit ahte in livčče goassege nagodan dán akto, go dat rievdadusat, mat leat čađahuvvon, leat dahkkon ovttas mánáidgárddi bargiiguin. Bargit leat hui čeahpit fuobmát ođđa doaimmaid ja váldit ovddasvástádusa. Mun dušše cuigen guovllu, de gal ossodagat ieža fuobmájit movt dohko beassá. Dán guovtti ossodagas lea friddjavuohta gávnnahit bargovugiid, nu guhká go čuvvot jahkeplána. Dasa lassin jáhkán ahte mii leat šaddan čeahpibun geassit ovdan sámi kultuvrra buorrevuođaid. ¶
– Movt lea leamaš vejolaš oastit nu olu ná oanehis áiggis, dii plánebehtet maid ođđa mearrasámi mállet olgobirrasa? ¶
– Go suohkan lea rievdame golmma dását suohkanis guovttedását suohkanin, de lea hoavddas/ jođiheaddjis eanet friddjavuohta ruhtageavaheamis go ovdal lea leamaš. Juolluduvvojit rámmat maid siskkobealde ferte doalahit. Go lea sámi mánáidgárdi, de oažžut doarjaga maiddái Sámedikkis. Mii leat maiddái ohcan prošeaktaruđaid fylkamánnis, suohkanis ja ealáhusain. Dán jagi leat ožžon 20.000 ruvnno suohkanis, mainna osttiimet digitála neavvuid. Ealáhusain ohcat dál ruđa prošektii maid gohčodit ( «doaimmaid hutkanmáhtolašvuohta mánáidgárddiin» ). Prošeavtta ulbmilin lea ahte mánát galget háliidit orrut suohkanis go rávásnuvvet. Prošeavtta bokte háliidit mánáide addit mávssolaš vásáhusaid, ja dan dovddu ahte sii hálddašit báikkálaš dili. Vai olahit dan, de galget mánát beassat oahpásnuvvat suohkana luondduriikii, kultuvrii ja ealáhusaide. Olgobirrasa dáfus, de mii dan plánet guhkit áigái. ¶
– Mii lea stuorámus hástalussan? ¶
– Stuorámus hástalus ii leat mánáidgárdeseinniid siskkobealde, muhto oažžut suohkana ipmirdit man dehálaš mánáidgárdi lea. Ahte dat ii leat dušše vuorkábáikin mánáide, muhto ahte lea ávkkálaš ruhtageavahus suohkana boahtteáigái go vuoruha mánáidgárddi. Suohkan lea nu hárjánan dasa ahte lea heahtedilli mánáidgárddis. Ádjána veahá ovdal go sii ipmirdit ahte dát lea rievdan. ¶
– Makkár jurdagat leat muđui Unjárgga mánáidgárddi viidáset ovdáneapmái? – Mun háliidivččen eambbo pedagogalaš oahppan bargiid. ¶
Elin Länsman ovttas mánáidgárdevehkiin Per Ove Roskkain ja mánáiguin. (Govva: Siv Rasmussen) ¶
Elin Länsman lea mánáidgárddi sámegielat ossodaga jođiheaddji. Son lea bargan mánáidgárddis maŋemus njeallje jagi. Lassin bargui lohká son ovdaskuvlaoahpaheaddjin Sámi allaskuvllas Guovdageainnus. Son lea riegádan 1965:s ja lea bajásšaddan Njuorggámis, Suoma bealde Deanu leagis, muhto lea máŋggaid jagiid orron Njiđggus. Eadnin njealji mánnái gaskal 20 ja 4 jagi, lea sus hárjáneapmi mánáidgárddiin ja skuvllain Unjárgga gielddas go alddis leat leamaš mánát doppe. ¶
– 20 jagi dassái ledje guokte mánáidgárddi Unjárgga gielddas; okta priváhta sámi mánáidgárdi Stuorravuonas ja suohkana dárogielat mánáidgárdi Vuonnabađas. Dat suohkanmánáidgárdi lei doppe gos Isak Saba guovddáš lea dál. Dasa lassin leat suohkanis leamaš bearašmánáidgárddit, muhto dat leat heaittihuvvon. 13-14 jagi dassái časke oktii sámi ja dáru mánáidgárddi ja sirde daid Vuonnabađa skuvlii, ja dalle álge ge giellagažaldatriiddut. Dat maid aviissat čálle nállesirrema birra lei goitge munnje amas dan áigge, vaikko mus ledje guokte máná mánáidgárddis. Muhto lea čielggas ahte leat leamaš riiddut. Mánáidgárddi stuorámus hástalussan gal dajan bargiid. Muhtun bargiide lea sámivuohta váttis ja hearkkes ášši. Dan rájes go bargagohten dáppe, lean dán mánáidgárdejagi vuohččan vásihan ahte muhtumat dain dárogielat bargiin háliidit oahppat sámegiela. Jus buot bargit máhtále sámegiela de livččiimet ollen guhkás. Giella lea hui dehálaš identitehtii. Danne oaivvildan ahte sámegiella galggašii leat mihá eambbo oidnosis, ii dušše dás mánáidgárddis, muhto olles suohkanis. Sámegielteavsttat galbbain miehtá min birrasis livččii buorre mánáide. Lea dehálaš áimmahuššat giela, ja go lea unnitlogu giella de lea dárbu earenoamáš doaimmaide vai sáhttá doaimmahit nu buori gielladikšuma go vejolaš. Dát mearkkaša ee. ahte mii sirret doaimmaid ossodagaid mielde, ja ahte mii eat mana dárogielat ossodahkii, muhto sii baicca bohtet min lusa go galgat maide bargat ovttas. ¶
Njeallje máná muorračiehpasuvssas. ¶
(Govva: Nesseby barnehage) ¶
Muhtun váhnemat gehččet bearrái hui dárkilit ahte mánát galget gullat aivve sámegiela mánáidgárddis, eandalii dat váhnemat geat eai leat mánnán oahppan sámegiela, ja geain lea hui garra dáhttu ahte sin mánát oahpaše sámástit. Mii ipmirdit gal sin háliidusaid, muhto mii eallit smávva servodagas ja fertet dohkkehit guhtet guimmiideamet man giela dal de humašeimmet. Danne ii leat vejolaš ahte sámegielossodaga mánát gullet dušše sámegiela. ¶
Elin ozai barggu Unjárgga mánáidgárddis guhtta jagi dassái. Dalle ferteje váhnemat geat ohce mánáidgárdesaji sámegielat ossodahkii čállit vuollái šiehtadussii ahte unnimusat nubbi váhnen galggai hupmat sámegiela mánáin. Elin ii dáhtton bargat dakkár mánáidgárddis mii čađaha diekkár šiehtadusvuogádaga. Son oaivvilda ahte buot mánáin Unjárggas galgá leat vejolašvuohta oahppat sámegiela beroškeahttá makkár giellamáhttu váhnemiin leaš. ¶
– Ollugat sámegielossodaga mánáin eai máhte sámegiela ovdal go álget mánáidgárdái, ja muhtumat váhnemiin eai ge máhte sámegiela, man muddui ohppet dat mánát hupmat sámegiela? ¶
– Mannan čavčča álge skuvlii golbma máná geat ledje leamaš dán mánáidgárddis. Eai ovttasge leat sámegielat váhnemat, muhto buohkat hupmet sámegiela hui bures. Muhto dat gáibida hui olu mis rávisolbmuin. Mii fertet leat dihtomielalaččat ja geavahit giela buot diliin. Go dan mađe olu mánáin ii leat sámegiella eatnigiellan, dagaha dat maiddái ahte sis geain lea sámegiella eatnigiellan eai beasa ovdánahttit gielaset nu bures. Danne ferte dárkilit jurddahit makkár fáttáid vállje, vai fáddá heive maiddái sidjiide. Ovdamearkka dihte ahte sii besset vásihit eará bargguid go ruovttus, vai ohppet ođđa sániid ja doahpagiid dain ođđa áššiin. Dál leat ovcci máná Riebanbiejus, ja dain mánáin ovtta mánás goappašat váhnemat hupmaba sámegiela, ja ovtta mánás áhčči hupmá sámegiela, muhto ii eadni gal. Dain earáin eai leat sámegielat váhnemat. Dat mielddisbuktá ahte mii šaddat muhtun muddui oahpahit váhnemiidda veahá sámegiela. Ee. sáddet ruoktot máŋgosiid lávlagiin maid lávlut, vai váhnemat maid ohppet lávlagiid sámegillii ja sáhttet lávlut daid ovttas mánáideasetguin. ¶
– Man olu dán guovtti ossodaga mánát ovttastallet? ¶
– Mii leat olgun guktii beaivvis. Iđđesbeaivvi leat dán guovtti ossodaga mánát sierra, muhto veaigin leat ovttas olgun. Nu lea sihke gielladili geažil ja praktihkalaš sivaid dihte. ¶
Jus livččiimet buohkat álo ovttas olgun, de gal livččii sámegiella oalát jávkan dárogiela ektui. Mii fertet gielladikšuma dáinnalágiin doaimmahit jus mánát galget oahppat ja ovdánahttit sámegielmáhtuset. Muhto go dain bargiin geat iđđes bohtet, nohká bargu ovdal go mánáidgárdi gidde, lea vuohkkaset ahte mii ovttastallat olgun beaivvi loahpas, vai sii geat ain leat barggus barget mánáiguin veahkkálaga. ¶
– Mo du mielas lea go nu ollugat ieža háliidit oahppat sámegiela ja ahte sin mánát maid ohppet sámegiela? ¶
– Mu mielas lea buorre go sii háliidit váldit giela ruovttoluotta. Lea buorre go sámegiella ja kultuvra viidána. Gávdnojit gal sámit geat eai áiggoše juogadit árbbiset earáiguin, muhto mu mielas lea somá beassat juogadit earáiguin dan maid ieš lean mánnávuođas ožžon. Nuppe bealis lea geatnegahtton sámegieloahpahus dáppe Unjárgga skuvllas mielddisbuktán ahte leat vátnát sámegieloahpaheaddjit. Danne lei mánáidasan buoret dilli ovdal. Mun oaivvildan ahte ođastus bođii beare jođánit. Dál ii gula šat sámegiela skuvllas. Dasa lassin lea nu ahte buohkat fertejit oahppat dárogiela. Servodat ii leat heivehuvvon sámegillii. ¶
Knut Store lea sámegielat ossodaga máná áhčči (Govva: Siv Rasmussen) ¶
Knut Store (r. 1962) lea bajásšaddan ja orru Stuorravuonas. Son bargá Unjárgga gielddas, ja sus leat leamaš mánát Unjárgga mánáidgárddis guhkes áigodaga. Su boarráseamos nieida lea 19-jahkásaš, bárdni lea 14 ja váhkarmánná lea 4-jahkásaš. Nuoramus mánná lea dál Unjárgga mánáidgárddi sámegielossodagas. Knut lea sámegielat, su ovttasássi ii gal sámás. Knut Store muitala ahte guottut sámevuhtii leat rievdan hirbmadit dáid vássán jagiid. Dál lea mihá álkit atnit mánáid sámegielat ossodagas, go dat dohkkehuvvo buorebut servodagas. ¶
Dušše dan rájes go gaskaleamos mánná lei mánáidgárddis ja dássážii lea olu rievdan. ¶
– In muitte ahte sii ovdal barge nu olu árbevirolaš hommáid. Sámivuohta oidno buorebut dál, ja mánáidgárdi diehtá dáhtuset maiddái kultuvrra dáfus. Lea gal ovdal leamaš olu sáhka das ahte lea beare olu dárogiella mánáidgárddis, muhto maŋemus áiggiid in gal leat gullan humu dan birra. Mis dat han leat váhnenčoahkkimat gos sáhttit muitalit jurdagiiddámet. Mu mielas lea buorre go olmmoš beassá earáide muitalit iežas oaiviliid. Ovdamearkka dihte soapmásat eai hálit ahte sámegielossodat atná sadjásaččaid geat eai máhte sámegiela. Dasa dajan ahte mu mielas gal lea dohkálaš ahte mánáidgárdi muhtumin atná sadjásaččaid geat eai huma sámegiela. Muđui han šattalii máŋgii giddet mánáidgárddi go eai leat bargit, ja mun in de sáhtále mannat bargui, muhto fertešin orrut mánáinan ruovttus. Dál ii ge leat šat vuostemiella sirret mánáid giela mielde. ¶
Nugo áhčit - maiddái bártnit. Dál lea čakča, ja dalle lea ealgabivdu ¶
(Govva: Nesseby barnehage) ¶
– Mainna don leat eanemus duhtavaš, ja maid du mielas sáhtálii dahkat eará ládje? ¶
– Mun lean eanemus duhtavaš go mánáidgárddis leat nu máilmmi čeahpes bargit ja máhtolaš jođiheaddji. Dan maŋit gažaldahkii vástidan ahte leat manname rievttes guvlui giela dáfus. Mu oaivila mielde leage mánáidgárddi stuorámus hástalussan giella, ja oažžut sámegielat bargiid. ¶
– Berrejit go sámegielat bargit hupmat Unjárgga suopmana? ¶
– Ii mus gal leat mihkkege vuostáháguid dasa ahte bohtet bargit mánáidgárdái geain lea eará suopman, nu guhká go mii gulahallat. ¶
– Leat go du mánát oahppan sámegiela? ¶
– Vaikko mu mánát eai huma ge nu olu sámegiela, de goit ipmirdit sámegiela. Njealljenuppelohkái jahkásaš geahččala hupmat ja váhkarnieida hupmá veahá. Mun goit jurddašan dainnalágiin ahte sii leat ožžon vuođu ja ahte dat dahká álkibun sin boahtteáiggi. Nuoramus goit loaktá áiggi hui bures mánáidgárddis. ¶
((1)) Geahča Kirsti Suongira artihkkala Sámi skuvlahistorjá 2 girjjis. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Else Marie Isaksen bargá dál Sámedikkis Kárášjogas (Govva: Svein Lund) ¶
Else Marie Isaksen (Risten Rávnná Else Márjá) lea riegádan 1949:s ja bajásšaddan Kárášjogas. Son lea orron miehtá Norgga ovdal go máhcai Kárášjohkii. ¶
Else Márjjás lea oahppu gávpefágain ja ekonomiijas ja sus lea vuođđofága sámegielas ja suomagielas. Son lea bargan kánturbargguin máŋgga fitnodagas ja ásahusas, ee. Finnmárkku vearrofálddis ja Romssa veahkkeneavvoguovddážis, ja son lea leamašan Sámi dáiddárguovddáža hálddašanjođiheaddji. Jagi 2000 rájes son lea bargan ráđđeaddin Sámedikkis. Sus leat leamaš máŋga doaimma fágaservviin, sámi servviin ja doaibmahehttejuvvon olbmuid servviin. ¶
Dát artihkal lea heivehuvvon veršuvdna su prošeaktabarggus sámegiela vuođđofágas, Sámi allaskuvllas 2003 giđa. ¶
Nuppi máilmmisoađi maŋŋá geavahuvvojedje iešguđetlágan čállinvuogit Sámis, nugo Friis, Konrad Nielsen, lullisámi girjegiella, Karl B. Wiklund julev-, suomabeale-, Sámi čuvgehussearvvi ja Bergsland/Ruong čállinvuogit. Lei áddemis ahte giellačeahpit háliidedje gávdnat ođđa oktasaš vuogi, muhto man vuođul? ¶
Norgalaš professor Knut Bergsland ja sápmelaš skuvlaolmmái dr. Israel Ruong Ruoŧas leaba ovttas ráhkadan čállin-systema, mii váldojuvvui atnui 1950-51:s. Jagis 1979 dohkkehedje Norggas ođđa davvisámegiel čállinvuogi skuvllaatnui, mii lei Sámi Giellalávdegotti evttohus ja maid Sámekonferánsa lei dohkkehan 1978:s. Sámi čállinvuohkegažaldagat čorgejuvvojedje ja ordnejuvvojedje logemat jagis das maŋŋá, ja dan váldobarggu njunnožis ledje ieža sápmelaččat. Dálá oktasaš čállinvuohki váldojuvvui ollásis vuhtii 1985 rájes. ¶
Válddán moadde ovdamearkka das: ¶
Ođđa oktasaš 1979 ¶
Dálá oktasaš 1985 ¶
Deattamearka ¶
bier’go ¶
biergu ¶
biergu ¶
Nuppi stávvala vokálat ¶
gar’já ¶
garja ¶
garjá ¶
Diftoŋga ¶
bæssat ¶
beassat ¶
beassat ¶
Gieldohápmi 3. p. sg. ¶
ii ¶
i ¶
ii ¶
Sámekomitea vuođđuduvvui 1956:s ja okta komitea árvalusain lei: Juohke sámemánás lea vuoigatvuohta álgooahpahusa oažžut sámegillii. 1959:s nogai dáruiduhttin oahpaheaddjiinstruksa, mii lei leamaš geavahusas 1898 rájes go Álbmotskuvlalágas lei celkojuvvon ná: Jos Girko- ja oahpahusdepartemeanta mieđiha de sáhttá sámegiella geavahuvvot oahpahusgiellan. 1967:s sisafievrriduvvui sámegiel álgooahppu vuođđoskuvlii vuos Sis-Finnmárkkus, nammalassii Guovdageainnus ja Kárášjogas, ja dárogiella šattai vierisgiellan. Vuođđoskuvlalágas 1969:s nannejuvvui sámemánáid vuoigatvuohta oažžut oahpahusa sámegillii. Das rájes bohte minsttarplánat, njuolggadusat, lágat jna. mat nannejedje sámegiela. ¶
1973:s jorgalii Trygve Madsen Tomi Ungerera girjji The Three Robbers sámegillii, tihtaliin Dat gål’bma rievvára . ((1)) Muhto moadde jagi maŋŋá bođii čállinvuohkerievdadus, ja oahpaheaddjit fertejedje ráhkadit dakkár lihpuid maid liibmejedje boares teavstta ala. ¶
(Illustrašuvdna Else Marie Isaksena barggus.) ¶
Trygve Madsen , gii dalle lei oahpaheaddjin Kárášjogas, muitala: ¶
– Čakčat 1967:s, go álggiimet álgooahpuin sámegillii eai gávdnon eará oahppogirjjit go Margarethe Wiiga ABC for samebarn (1951). Oahpahin buot fágaid dušše fal sámegillii. Eamidis fas ledje njálmmálaš diimmut dárogielas ja geavahii giehtadohkáid Lise ja Ola. Fertejin jorgalit teavsttaid amasgielas sámegillii, ja vel tevdnet ja máŋget. Mánát ledje dainna movtta go ledje ádden maid skuvlaalmmái lei hállan diimmuin. Lei váttis álggahit sámegielain álbmotskuvllas go guovttegielat pedagogihkkaplána Norggas ii lean válmmas dalle ja gávdnojedje dušše moadde prentejuvvon girjji davvisámegillii. 1959:s álmmuhii Sámekomitea čuovvovaš mearrádusa: Juohke sámemánás lea vuoigatvuohta álgooahpahusa oažžut sámegillii. ¶
Mun mieđihin dasa dakkaviđe. Skuvla fertii bidjat johtui sámegieloahpahusa vai giella ii jávkka. Jos skuvla ii livčče dáhkan dan, gii bat dalle livčče giela ovddidan? Jagi 1898 oahpaheaddjiinstruksa bealušteddjiid oaivilat ledje viehka lossat munnje. Sii meinnejedje ahte sámegiella sáhttá geavahuvvot veahkkegiellan dárbbu mielde, ja dušše fal dalle go skuvlamánát eai ádde maid oahpaheaddji dadjá. Nie lei vaikko instruksa lei gomihuvvon juo 1959:s! Orron máddin go ođđa čállinvuohki bođii geavahussii Norgii 1979:s ja dat ii váikkuhan munnje obanassiige. Ledjen ilus go deattamearka (x’x) jávkkai. Ii ovttage gielas Eurohpás geavahuvvon diet mearka. Danin orui ártet go sámegielas lei diet anus. Dihtora ektui maid lei vuogas go ii dárbbašan šat ovttatláhkái deaddit dan apostrofa. ¶
1978 čállinvuogi rievdadusa maŋŋá ledje juste almmuhuvvogoahtán sámi oahppogirjjit, go bohte ođđa čállinvuogi rievdadusat, ja oahpaheaddjit fertejedje čállit liigemearkkaid ja bustávaid girjjiide. Gurut bealde nu mo lei prentejuvvon. Olgeš bealde oahpaheaddji divodemiiguin. Girji lea: Sverre Hatle (1980): dá leaba lásse ja máhtte . Heivehuvvon ođđa davvisámegiel čállinvuohkái. Universitetsforlaget. ¶
(Illustrašuvdna Else Marie Isaksena barggus.) ¶
Ellen Marit Guttorm , gii dalle lei oahpaheaddji Guovdageainnus, muitala: ¶
– Čakčat 1979:s, go ođđa čállinvugiin álggiimet, de ii lean prentejuvvon ii oktage oahppogirji. Rievdadus lei dan mađe stuoris ovddeš čállinvuogi ektui ahte ii sáhttán dušše duokkot dákkot divustit. Deattamearka jávkkai (x’y) … (xy): bie r’g o … bie rg u . Mii fertiimet geavahit ovddeš girjjiid, čállit ieža ođđasis ođđa čállinvuohkái, lohkat korrektuvra, čállit ođđasis, máŋget, čuohppat, heivehit, čuohppat fas ja liibmet. Min veahkkeneavvun ledje iežamet máhttu, liánta ja sihkkungumme, peanna ja tušša, čállinmášiidna, linjála, korrekturláhkka, liibma, skierat jna. Go de leimmet geargan «rievdadit» oahppogirjjiid, de fertiimet ieža ráhkadit hárjehusgirjjiid. Dasa manai issoras ollu áigi. Mii eat ožžon lassibálkká dan barggus, muhto mis lei nana idealisma. ¶
Čakčat 1985 bohte smávit rievdadusat, muhto mii fertiimet fas álgit čállit, čuohppat, máŋget ja liibmet. Rievdadusat omd. nuppi stávval vokála garj a ... garj á , persovnnalaš pronomen mi ... mi i ektui dagahedje ollu barggu oahpaheaddjái. Dás lei duođaid pinseahtta veahkkin. Eai dallege lean ođđa girjjit prentejuvvon álgoálggus. Lohken nuorra oahpaheaddjin ahte dát dat gal lea beare álgu. Jagis 2002 ledjen skuvlen sámegillii 35 jagi, ja ain dahken justa dan seamma go álgen 1967:s. ¶
(Kilde: Muitalusat ja dáhpáhusat Guovdageainnus 8) ¶
Inger-Marie Oskal , gii álggii skuvlii 1967, muitala: ¶
– Munnje ii čuohcan olus go rievdadedje čállingiela 1979:is. Álgen oahpat Bergsland/Ruong čállinvuogi mielde 1967:s. Deattamearka dagahii ahte lei álkit earuhit omd. nominatiivva bu s’s á ja akkusatiivva bu ss á . Sátnegovva ii muitalan mo sáni dadjá jos ii ádde deaddomearkka-systemas maidige, omd. guod’dit gal lei ortnegis, muhto guoddán -sánis ii oainne mo sáni galgá dadjat. Nubbi fuones bealli Bergsland/Ruong:as lei ahte u -bustávva daddjojuvvui dárogiel å -jietnan, omd. gåc’cun čállojuvvui u -bustávain. Oktasaš čállinvuohki lea álkit go Bergsland/Ruong systema máŋgga dáfus. Ovdamearkka dihtii o -bustáva daddjojuvvo å -an lea buorre ođđa čállinvuogis, nugo gohccon . Buorre lea maid ahte sátnehápmi muitala mo sátni daddjo, omd. guottan Bergsland /Ruong ektui guoddan . ¶
Lea erenoamáš vuogas go guovddáškonsonánttaide čállojuvvo h , nu mo sámegielaš gulloge, omd. oahppat Bergsland/Ruong ektui oap’pat . Oktasaš čállinvuogis ii earuhuvvo nammasaš kásusiid gaska: nominatiivva bussa ja akkusatiivva bussa . Mii eat birge deattamearkka haga ja danin sátnegirjjiin oidnojit diekkár mearkkat. ¶
Smávva nuppástusat bohte 1985, eai ge dat ge hehtten mu. Ledjen máŋga jagi jurddašan seamma ášši. ¶
Deattamearkkaid geavaheapmi sátnegirjjis: ¶
Kåven mfl. (1995): Sámi–dáru sátnegirji Davvi Girji, Kárášjohka ¶
Oahpaheddjiide čuozai molsašupmi ođđa čállinvuohkái viehka garrasit danin go sidjiide šattai eambbo bargu eaige liikká ožžon lassibálkká ge. Skuvlamánáide ii oro leamen rievdadus váikkuhan nu garrasit. Dát čájeha ahte sámemánáid vejolašvuohta oahppat lea ain čadnon oahpaheaddji áŋgirisvuhtii, čehppodahkii ja návccaide ieš ráhkadit lasi oahppomateriálaid. Jos čállingiella nuppástuhttojuvvo boahtte áiggis, de fertejit prentet buot girjjiid ođđasis ovdalgo rievdadus biddjo atnui. ¶
Aviisaartihkkalat : ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Studeantaguovttos geat finaiga Mázes 1964:s - govviduvvon Oslos 40 jagi maŋŋá . Gurut bealde: Lidvard Hytta ja Jan Johnsen. (Govva: Svein Lund) ¶
1964:s leigga guokte studeantta vuolgán Eik oahpaheaddjiskuvllas Tønsberggas oahppaladdat Máze ja Guovdageainnu. Nubbi sudnos čálii dalle dán čállosa, dat lea dás nu go deaddiluvvui sin skuvlaaviissas Ventilenis. ¶
Čálli Lidvard Hytta lea riegádan 1936:s ja bajásšaddan Tunhovdas Numedalas (Buskerudas). Maŋŋel oahpaheaddjiskuvlla son lea bargan oahpaheaddjin ruovttuogilistis, 1984 rájes rektorin dassážii go oažžugođii penšuvnna. Lidvard Hytta lea čállán ollu girjjiid main muitaluvvo Numedala guovlluhistorjá. Dán čállosis lea Lidvard Hytta humadan Máze skuvlla dalá rektoriin, Trygve Lund Guttormseniin. ¶
Leaččai go eallima vuorbi sádden munno Mázii, dan in gal dieđe. Ean lean goit álggos jurddašan dohko vuolgit, ean lean báljo gullan ge Máze nama. De soaittáhagas šattai riikkageaidnu Álttá ja Guovdageainnu gaskka gitta, ja nu moai gáiddaime dan miellagiddevaš servodahkii mannan geasi. ¶
Mii Máze dagaha nu miellagiddevažžan? Na danne go dat lea okta dain čielgaseamos sámi giliin mii mis lea Norggas dán áigge. ¶
Máze, gos leat su. 300 orru, gullá Guovdageainnu suohkanii, ja nu lea oassin riikka stuorámus suohkanis. Bálddastahttima dihte: Oslo, Akershus ja Østfold suohkanat livčče buohkat čáhkan dán stuora suohkana siskkobeallái. ¶
Eanas olbmot ellet dállodoaluin ja boazodoaluin, nu dáppe leat ge sihke dálusápmelaččat ja boazosápmelaččat. Dáppe leat buorit bivdoeatnamat, ja dat ollu jávrrit ja jogat miehtá duottarguovllu leat hui guollát. ¶
Gilis lea leamaš birrajagigeaidnu Áltái 2 jagi, ja áigumušat goit livčče ahte sii ožžot dan maiddái sin iežaset suohkana guovddáš márkanbáikái. Boahtte čavčča oažžu Máze elfámu, ja dasa gal leat gili olbmuin ollu vuordámušat. ¶
10–15 jagi dassái huksegohte sápmelaččat nai viesuid, ja dađistaga eanebuin lea buoret orrunbáiki. Goitge orrot ain ollugat gámmiin ja gođiin. ¶
Leažžá go beaivválaš eallin nu hearvái go «Laila» -girjjis čállo, dasa in áiggo dadjat goabbelii ge. Okta goit lea diehttelas; dat guhte áigu dáppe birget, sus berrejit nanu ruohttasat dán duottarguovllus. ¶
Mot son skuvladilálašvuođat leat dán servodagas? Vai oččošeimme dasa vástádusa, de letne mannan gili čáppa internáhttaskuvlii. Doppe gávnnadetne moai skuvlla stivrejeddjiin Trygve Guttormseniin. Son lea Álttás eret, muhto son bođii dán skuvlii dakka maŋŋelaš go gearggai oahpaheaddjiskuvllas Tromssas. Soitet ollu čilgehusat dasa manne son válljii Máze, ja nu válddii badjelasas stuora ovddasvástádusa. Oktan sivvan dasa dáiddii gal dat go su eamit lea mázelaš. Son lea maiddái oahpaheaddji, ja dál áidna dan 9 oahpaheaddjis gii máhttá sámegiela. ¶
– Ferte leat oba mihá stuora rievdadus daidda mánáide geat bohtet duoddaris vuopmái skuvlii ja fertejit hárjánit jegolažžan internáhttaskuvllas? ¶
– Na lea dieđusge, dadjá Guttormsen. Sii leat luondduriikka mánát geat váldojit duoddara friddja eallimis ja biddjojit skuvlabeŋkii čohkkát. Eai dat leat hárjánan čuovvut diimmu dehe čohkkát jaska beavddi guoras golbma kvártta ain hávális. Vearrámus goitge lea giela dáfus. Ollugat sis eai máhte sáni ge dárogiela go bohtet. Ja dan 9 oahpaheaddjis dán skuvllas, nu go ovdal dadjen, lea dušše okta gii máhttá sámegiela. De gal diehttelasat šaddá váttisin roahkadit hupmat ja gulahallat. Mii oaidnit ahte mánát dađistaga dego jávohuvvagohtet, dego čiehkádit iežaset sisa. ¶
Oahppogirjjiin lea dušše ABC sámegillii. Nu ahte ovdal go mánát obanassiige sáhttet ovdánit veaháge, de fertejit sii oahppat dárogiela. Ii ge dan oahpa oanehis bottas. Eatnasat bártidit gielain čađat daid jagiid go vázzet skuvlla. Go mii de jurddašit ahte dáppe mánáide addojit seamma eksámenbihtát go dárogielat mánáide, ja boađut mihtiduvvojit ovttalágán mihtuiguin, de ipmirda man vuoiggameahttumit mii láhttet sápmelaččaid vuostá. Ii leat imaš go sámi mánáid eksámenboađut leat mihá heajubut go eará mánáin dán riikkas. ¶
Ii leat nu dušše dárogielas, rehkenastimis lea maiddái nu. Eanas rehketbihtáin lea čálus, ja dan ferte ipmirdit jos galgá máhttit vástidit ja rehkenastit riekta. Obalohkái lea surgat jurddašit makkár skuvlapolitihka eiseválddit leat lágidan sápmelaččaide, joatká skuvlastivrejeaddji Guttormsen. Ovtta gaskka ii lean obage lohpi sámástit mánáiguin. Olmmošvuoigatvuođaid mielde lea juohke mánás riekti oažžut oahpahusa eatnigiellasis. Ožžot go sámi mánát dan? ¶
Skuvlla stivrejeaddji Guttormsen oaivvilda ahte mánát galget gal oahppat dárogiela, muhto álgo 3-4 jagi galggaše oažžut oahpahusa eatnigiellaseaset. Ja de galggaše leat eanet sámegielat oahpaheaddjit. ¶
-Dáidá leat váttis dahkat buori oktavuođa ruovttuid ja skuvlla gaskka dákkár dilálašvuođain? ¶
-Lea. Mánát orrot min luhtte guokte mánu ain hávális. Eat sáhte dalle sidjiide doaibmat dušše skuvlan mii addá sidjiide fágalaš oahpa. Mii galggašeimmet muhtun láhkái ruovttuid sadjásažžan. Mii doallat váhnenčoahkkimiid, ja sii geat orrot lahka gal bohtet daidda, muhto diehttelasat ii šatta buoremus oktavuohta de go leat guhkes gaskkat. ¶
-Gal mánát dieđusge illudit go besset vuolgit ruoktot? ¶
-Juo, dat gal lea sihkar. Dat leat dego girdileame. Áiggun gal lasihit dasa vel ahte mánát dohkkehit diliset hui stáđđásit. Sii hárve bihkot ja váidalit ruoktotvuolginmiela geažil ja go ohcalit váhnemiiddiset. ¶
Go moai fas čuččodetne skuvlla olggobealde maŋŋel go letne humadan Guttormseniin ja geahčadetne duoddara guvlui, de orro moai dego oaidnime čikŋagas sámi mánáid boahtime skuvlii vuohččan, sidjiide lea dat amas báiki ja dilli. Dohko šaddet sii báhcit amas olbmuid lusa, áibbas amas vugiide ja vieruide. Sin váhnemat fertejit máhccat fas duoddarii ealu lusa. Ii leat imaš go mánát eai oaččostuva nahkáriid vuosttaš ija. ¶
Eará artihkkalat girjjis Sámi skuvlahistorjá 3 ¶
P? norsk ¶
Artihkal girjjis Sámi skuvlahistorjá 3 Davvi Girji 2009. ¶
Issát Sámmol Heatta konsearttas Guovdageainnus 2004 (Govva: Svein Lund) ¶
Issát Sámmol Heatta (Biŋges-Lemeha Issát Sámmol) lea riegádan 1952:s ja bajásšaddan Biggejárgáttis ja Mázes, Guovdageainnu suohkanis. ¶
Son lea vázzán vuođđoskuvlla Mázes ja Guovdageainnus ja joatkkaskuvlla Kárášjogas. Sus lea sosionomaoahppu Budeaju allaskuvllas, sámegiela gaskafága Romssa universitehtas, TV- ja filbmačállin- ja buvttadanoahppa, pedagogalaš jođihan- ja bagadallanfága Finnmárkku allaskuvllas ja Sámi oahppojođihanoahppa Sámi allaskuvllas. ¶
Issát Sámmol Heatta lea bargan sadjásaš oahpaheaddjin, sosionoman ja journalistan, sihke radios ja aviissain. Son čállá lávllateavsttaid ja nuohtaid, juoigá, lávlu ja lohká divttaid konsearttain ja skearruin. Máŋga dovddus sámi lávlu leat lávlon su lávlagiid. Son lea maiddái jorgalan girjjiid sámás ja dárrui, bargan girjjálašvuođakonsuleantan, čállinoahpaheaddjin ja drámáoahpaheaddjin. Issát Sámmol Heatta lea leamaš Sámi girječálliid searvvi ovdaolmmožin (2004-2005 ja 2008-). 2005-2007 lei son Sámiráđi kulturlávdegotti miellahttun. Dás son muitala skuvlavásáhusaidis golmma áigodagas: Máze skuvlla ja Guovdageainnu nuoraidskuvlla oahppin (1960–1969) ja sadjásaš oahpaheaddjin Máze skuvllas 1972-75 ja fas 2007 čavčča. ¶
– Allet dál goze nu guhká, ihttin lea skuvla julggiid vuolde! Nu lávii áhččámet Biŋges-Lemet, Klemet K. Hætta, dadjat ovdal go skuvla álggii čakčat dehe dálvet. ¶
Vázzen mánáidskuvlla Mázes 1960 čavčča rájes gitta 1966 geassái. Nuoraidskuvlla vázzen Guovdageainnu márkanbáikkis, go dalle ii lean nuoraidskuvla Mázes. Mu mielas lei suohtas skuvllas, eanas áiggi goit, dan rájes go juo hárjánin dohko. Vuosttaš eahket Máze internáhtas gal lea báhcán bávččas muitun munnje. Maŋŋel go eadni, Juhán Ánne, Anne Tornensis Hætta manai, báhcen stoahkanlatnjii čierrut. Oabbán Máret Rihttá ja Biggeluobbala nieiddaš Liv Jakobsen vikkaiga jeđđet mu: – Ale čiero goit, stuora bárdni! ¶
Jeđđemis ii dáidán ollu ávki. Buot lei nu amas ja issoras. Nu lei várra buohkaid mielas geat báhce váhnemiin internáhttii. Gatnjalat goike fargga, ja fuomášin ahte skuvla ii lean gusto nu váivi, go mu mielas lei suohtas oahppat čállit ja rehkenastit. Ja mis lei sámegielat oahpaheaddji, Dure Niillas Dure Elle, Ellen Turi Guttormsen. Gulahalaimet bures. Ledje gal maiddái dárogielat oahpaheaddjit vuosttaš vahkku rájes. Singuin ii lean buorre gulahallat. Muhtun rivguin lei hui ártegis dárogiella, eat ipmirdan báljo sáni ge. Ledjen oahppan veahá dárogiela ovdalgo álgen skuvlii. ¶
Stoahkan lei maiddái somá, erenoamážit go beasaimet stoahkat skuvladiimmuin. Muittán man ilolaččat leimmet go beasaimet olggos dievvái fiertun ja beaivvádahkan. Doppe čohkkáimet ja sárgguimet govaid. ¶
Skuvlalanjas ii gal lean nu suohtas báhkka beaivvádahkan. Lanjas ledje hui stuora láset, muhto rahpanláset ledje unnit. Eai ge buot oahpaheaddjit rahpan láse, go sis lei dušše asehis báidi badjelis, ja rivguin asehis čuvla. Mis mánáin ledje assát biktasat. De lei buorre beassat olggos friddjagoartilii. ¶
Mánáidskuvllas lei oahppodiibmu man gohčodedje . Skuvlla hoavda ieš lei min oahpaheaddjin. Guovllaimet girjjiin govaid, muhto mu mielas ledje dat amas govat. Dain ii oidnon Biggejávri, ii oidnon Máze, eai oidnon gávttit, eai min gusat, ii min fanas, eai min fierpmit, eai oahpes njárggat, eai gáttit eai ge dievát. Eai ge dain govain borran dakkár borramuša go mii boraimet, eai ge dat hupman min giela. Skuvlahoavda cuoiggui stuora govaide maid lei heŋgen távvalii. Dain ledje biergasat maid in lean oaidnán goassege, galggaimet oahppat sániid dárogillii. Ja de galggaimet tevdnet dan maid hoavda siđai. Eat ipmirdan buot maid tevdniimet. Giđđabeaivváš gorddii láse čađa, olgun gullojedje cizážat vizardeame ja mu jurdagat ledje oahpes stoahkanbáikkiin Biggejávrri lulágeahčen. ¶
Dattege fargga stađđagođiimet bures skuvllas ja skuvlainternáhtas. Ovttastallan lei gusto oalle suohtas. Stoagaimet olgun internáhta birra. Roavvejogas ledje rávdoveajehat, muhtun mánát oggo daid. Ja eanus oakkuimet hárriid. ¶
Eahkediid láviimet humadit guhká vaikko internáhtabiiggát bohte gieldit min. Lei nohkkanáigi, eat galgan šat rigeret! Lei váttis jeagadit, erenoamážit giđđat čuvges eahkediid. Nuppát geardde čerggohalaimet. Eat mii dáidán ge nu siivut álo. Nubbe eará mii lea darvánan muitui, lei go fillehalaimet suoládallat biebmolanjas. Muhtumin eai lean bargit muitán lásset biebmolanja gealláris, ja gal dat mii bártnážat dan fuomášeimmet. ¶
Olluhiidda lei skuvla ja internáhtta olles giksin, sii atne buot aivve amas hoidun. Láveje dadjat ná jos juoga cuovkanii: – Gal stáda máksá! Diehttelasat ledje internáhtas eará ja garraset lágat go ruovttuin; galggaimet nohkkat árabut, ja juohkeládje lei buot biddjon diibmomeriid mielde. Eai buohkat hárjánan dasa goassege. Internáhtas lei maiddái mánáide veahá bargu dalle go vázzen vuosttaš ja nuppi jagi. Vieččaimet mielkki Duredálus (Per Anders Turi ja Marit Anne Turi), ja muhtumin guottašeimmet hálgguid internáhta geallárii. Doppe ledje stuora ommanat main liggejuvvui čáhci rusttegii mii doalahii internáhta ja skuvlla liekkasin, vai sestet elrávnnji. Dalle bođii elfápmu dieselaggregáhtas unna visožis das internáhta lahka. ¶
De stuorruleimmet ja mii bártnážat háliideimmet geahččaladdat fámuideamet. Eat mii álo skallen gullat go oahpaheaddji siđai min čuoččahit ráidun skuvlalanja olggobeallái go skuvladiibmu lei álgán ja mii galggaimet skuvlalatnjii. Muhtumin leimmet vuot fákkáskan, eat gullan go oahpaheaddji siđai min heaitit fággádallamis. Olliimet skuvlalatnjii, ja oahpaheaddji siđai munno nuppiin bártnážiin boahtit iežas lusa. Lei vel historjádiibmu. Sus lei girji gieđas man namma lei , ja das lei Norgga leavga olggožis. Oahpaheaddji belkkii munno, ja de fáhkkestaga dearpalii nuppi bártnáža oaivái historjágirjjiin. Mun doivon mu ii dearpal, muhto de girji beaškkehii mu oaivái nai! In muitte gal man oasi Norgga historjjás mii oahpaimet dan skuvladiimmus. ¶
Leaksolohkan lei maiddái dego skuvla, bággodiibmu ovdal eahketborrama. Dávjá oaččuimet leaksun oahpahallat sálmmaid bajiloaivvi, dárogillii dieđusge. Ii buohkaide lean nu álki daid oahppat, muhto okta bártnáš hutkkai goanstta: son čohkkái oainnat lagamus katehtara. De son čálii sálbmavearssaid báhpirii ja darvvihii báhpira katehtara ovddabeallái. Diđii ahte oahpaheaddji ii soaba oaidnit báhpira, muhto son gal ieš dan beassá lohkat. Diehttelasat imaštallagođii oahpaheaddji go dat bártnáš fáhkkestaga máhtii sálmma nu geahppasit, ii roahkkasan obage. De oahpaheaddji fuomášii ahte bártnáš guovlá aivve katehtara ovddabeallái, ja nu gávnnahalai bártnáš-riehpu. Ráŋggáštussan sutnje lei oahpahallat vel nuppi sálmma. In dieđe leažžá go vel otná dán beaivvi ge oahppan dan. ¶
Go mánát hilbbohalle dehe ledje jeagoheamit, šadde sii čohkkát maŋŋel skuvlaáiggi. Moadde bártnáža ledje šaddan čohkkát. Okta sis lei erenoamáš čeahppi snihkkenfágas, hui gieđalaš ja hutkái. De son háliidii geahččalit vuot goanstta. Skuvlalanjas lei buiku man son sadjigođii, háliidii geahččalit man bastilin buikku sáhttá sadjit. Oahpaheaddji beavddi alde lei sálbmagirji, . Bártnáš sajii buikku issoras bastilin ja de čuggii dainna sálbmagirjái nu ollu go nagodii. De son ozai girjjis man guhkás buiku lei bastán. Dan siidui son čálii stuora bustavaiguin: . Sálbma lei vel . Bártnáš dieđusge gávnnahalai ja šattai čohkkát vel eanet. ¶
Go leimmet viđat klássas, ledje min skuvlalanjas boares urggut maiguin oahpaheaddji lávii čuojahit go lávlluhii min. Urgguin lei min mielas fasttes jietna. Mii lunttat fuomášeimmet njoarrat liimma urgguid ala go leimmet leaksolohkamis eahkes. Dan seamma liimma heivii min mielas maiddái vuoidat sálbmagirjái, liibmet juste dan sálmma man oahpaheaddji lávii lávlut iđes skuvladiimmu álggus. Nuppi iđit go oahpaheaddji galggai rabestit girjji, lei sálbma láhppon. Ii ge imaš, siiddut ledje darvánan oktii. Son čergii: – Hvem har limt salmeboka?! (Gii lea darvvihan sálbmagirjji siidduid oktii?) Ii oktage vástidan. De son ozai eará sálmma ja galggai čuojahit urgguin. Deaddelii moadde taŋgeantta, muhto urgguin ii boahtán albma jietna, mii ba dan go taŋgeanttat ledje darvánan oktii! ¶
Njoarosteapmi internáhta olggobealde. (Govva: Anders O. Eira, Gáldu: Muitalusat ja dáhpáhusat Guovdageainnus 8) ¶
Mu mielas lei váivi skuvllas ja internáhtas go hilbes mánát bieguhedje nuppiid ja bággestalle eará mánáid maiddái searvái. Ii lean somá bággehallat mielde bahádaguide. Muhto internáhtta lei dego boazosiida, gievrramusat ráđđejedje. Sii njulgestaga atne geanoheabbuid ja árggibuid iežaset bággobálván. Iđes láviimet oažžut šattuid láibelassin. Lávii eappel dehe eappelsiidna, juobe lahkki ge, muhto ollu mánát eai beassan borrat daid ieža. Rievvárat ledje vuordime olggobealde boradanlanja ja rihpe herskkuid sis. Lei dego mafiahoidu, láhkarihkkuid veahka. Iđđes ovdal go manaimet boradanlatnjii muitalii mafiahoavda geasa guhtege galggai addit iežas eappela. Dat guhte duosttai vuostálastit dinii čorpma bealljevuollái. Bártnážat ledje ráhkkanan dego soahteveahka. ¶
Eanas boazosápmelaččaid mánát vázze skuvlla dálvet. Dálu mánát vázze ges čakčat ja giđđat. De mearridedje skuvlla eiseválddit ahte «dálvemánát» ja «čakčamánát» galge vázzit skuvlla oktanaga. Nu šattai 1962 čavčča. Stuorámus mánát, čihččet klássa ja framhaldsskuvla gal besse vel dan dálvvi vázzit dálveskuvlla dassážii go gerge. Unnimus «dálvemánát» šadde álgit čakčat juo. «Čakčamánát» givssidedje «dálvemánáid» , muhto besse ge fas gillát garra mávssaheami maŋŋel go dálvemánáid boarráset vieljat ja oappát álge skuvlii skábmamánus. De gal ii lean dálumánáide leaika, sidjiide šattai giksi guhkes dálvvi miehtá. Muhtun stuora bártnáš bággii mu ja nuppi 3-klássa bártnáža veallát jaska seaŋggas. De galggai muhtun bártnáš čagaldahtálit munno julggiid. Jos moai lihkastahtiime juolggi, čorbmadii bártnáš munno čoavjái. Moai leimme dušše 10-jahkásaččat ja duot stuora bártnáš lei juo 14-jahkásaš. Ean duostan vuostálastit, ean moai goit bihtán sus ja su vehkiin. Ja de lávejedje muitalit balddonasmuitalusaid. Lohke oidnon duiskka soalddáha dáktegurgadasa muhtun lanjas. Dan latnjii bággejedje min bivttasskábii čohkkát sevdnjes eahkediid. In dieđe man guhká ležžet veaddán min doppe. ¶
Eai nieiddažat ge lean buorebut. Sii maid givssidedje unnibuid ja heajubuid. Dávjá gullui «geafes dálon!» . Mánát cille guđetguimmiideaset soganamahusaid mielde ja bidje daidda ovdanamahussan dakkár sániid go , «olmmošgoddi» , «fuorrá» , «suola» dahje eará fasttes namahusaid. Muhtun mánát ledje nieiddaid mánát, riegádan ovdal náittosdili. Sin gohčodedje luovosčivgan. In mun várra ipmirdan dakkár diliid ovdalgo ledjen juo 5-6 klássas, 13-14-jahkásaš. Lean ollesolmmožin jurddašan ahte dat mánát geat givssidedje earáid nu fastit, livčče várra galgan sáddejuvvot mánáidpsykiátralaš dikšumii. ¶
Obanassiige lei mahkáš olbmuin erohus dađi mielde guđe sohkii guhtege gulai. Dat soaitá vuolgán dološ gaskavuođain ja riidduin mat olbmuin ledje guohtuneatnamiid, luomejekkiid, guollejávrriid dehe suoidneniittuid alde. Oahpaheaddjit ja internáhta bargit dieđusge geahččaledje geahpedit mánáid vuostevuođaid ja oahpahit sidjiide buoret jurddalági, muhto eai soaitte nu bures dan nagodan. Ii ge imaš, eai buot internáhta bargit lean ieža ge vázzán vuođđoskuvla ollásit, juobe son vel psykologalaš oahpa. ¶
Muittán bávččasvuođain go biiggát lávejedje vealahit internáhta mánáid. Sii ledje buorebut muhtun mánáide ja beroštedje dain eanet go earáin. Máná váibmui sáhttá dat oba bávččas go vealahuvvo. Internáhtas ii lean árbmu, juohkehaš fertii birget buoremus lági mielde. Fertii gávvilvuođain dehe garra čorpmaiguin ceavzit. Árgi gal geavai badjelgeahčahassan. ¶
Gilvvohallan ja iešguđetlágán čájálmasat ledje guovddážis Máze skuvllas. Dálvet čuoiggaimet, čierastalaimet ja njuikkuimet sabehiiguin. Bievlan ledje bievlastohkosat ja spábbačiekčan. Skuvladiimmuin oahpahalaimet čájálmasaid maid čájeheimmet go skuvla nogai juovllaide dehe geassái. De bohte gili olbmot geahččat. Dalle oaččuimet dálvegilvvuid vuoittuid; basttežiid ja pokálažiid jna. Lei hui suohtas ávvubeaivi. Muittán go ledjen vuohččan mielde gilvočuoigamis, dat lei miessemánu 17. b. 1961. Ledjen vuosttaš klássas. Čuoiggaimet soppiid haga, gákti badjelis ja gummisáppat juolggis. Lei sievlla, ja láhttu lei dušše moadde čuođi mehtera. Maŋŋel gilvočuoigama lei boradanlanjas vuoittuid juohkin. Gullen ahte galggan mannat beavddi lusa go skuvlahoavda čurve mu nama. Skuvlahoavda aivve dárostii, lagadii munnje čohkuma ja jearai dárogillii máid čohkumiin galggan bargat. In duostan vástidit, dušše čohkulin vuovttaidan ja nahkehin čohkuma gákteohcii. Olbmot boagustedje ja spežžo gieđaid. Eahkes čájehuvvui filbma mas oinniimet Mázelaččaid ja eará báikkiid, lei somá geahččat dan filmma. Erenoamáš bures lea darvánan muitui go mis lei čájálmas mii gohčoduvvui , dehe . Leimmet oahpahallan ovtta vearssa guhtege, ráhkadan gárvvuid ja hámaid. Ledjen «borgermeasttir» , gávpoga oaivámuš. Eará mánát ledje maiddái ráhkadan čájalmasaid. Muhtumat ledje hui čeahpit lávddi alde, ja soapmásat máhtte láhttedit juohkeládje, áđđestalle lottiid ja juohkelágán meahceelliid. Muhtun Láhpoluobbalbárdni gii váccii framhaldsskuvlla lávii eahkediid juoigat stráŋggain ja njálbmehárppain oađđenlanjas, ieš lei ráhkadan njálbmehárppa. Lei hui čeahppi juoigat, ja mii unnibut čoahkkaneimmet su lusa. Sotnabeivviid mii láviimet mannat sotnabeaiskuvlii. Dat lei maiddái somá, go doppe oaččuimet girjjáža masa oahpaheaddji darvvihii gollenástti juohke háve go leimmet sotnabeaiskuvllas. Ja sotnabeaiskuvlla lávlagiin lei mu mielas nu čáppa nuohtta. ¶
Go gearggaimet mánáidskuvllas, šattaimet nuoraidskuvlii Guovdageainnu márkanbáikái. Álgománuid oruimet fulkkiid dehe oahpesolbmuid luhtte, go ođđa internáhtta ii lean vel gárvvis. Nuoraidskuvllas lei earáláhkái go mánáidskuvllas. Doppe ledje eanet leavssut ja eanet oahppofáttát. Buot oahpahus lei dárogillii. Mis lei risttalaš rivgu oahpaheaddjin, ja son vikkai oahpahit min bargat oamedovddolaččat. Mii seastigođiimet ruđa, vai beassat vuolgit guhkes mátkái maŋŋel go geargat vuođđoskuvllas. Doalaimet básáriid maidda ieža leimmet ráhkadan vuoittuid. Mis ledje maiddái čájálmasat. Doppe logaimet divttaid ja lávlluimet, vuvddiimet gáhkuid ja gáfe. Nu mii čokkiimet ruđa. ¶
Go gearggaimet 9. klássas 1969 giđa, vulggiimet Osloi. Oslo turistahoavda Alfhild Hovdan bođii min ovddal Fornebu girdiguolbanis. Turistaásahus ja SAS mákse oasi min mátkkis. Eaktun dasa lei ahte mii galggaimet vázzit gávttiiguin Oslos. Deaivvai issoras báhkka dalle doppe, 25-26 gráda. Gal dan árvida mot gávpogis lea de láđđegávttiin. Finadeimmet ollu beakkán báikkiin. Gaskavahku 19.06.69 beasaimet geahččat Norgga ja Ruoŧa gaskasaš spábbačiekčama, VM-kvalifiserema. Ruoŧŧa vuittii 5–2. Oslo-mátkkis ledje lágidan midjiide oahpásnuvvan-klássa, ja mun reivvestallen maŋŋil veahá muhtun rivgonieiddain, ohppiin gean joavku bovdii mu guossin gaskabeivviide. Buohkat gávnnaimet dakkár reivvestallanguimmiid, muhto ii oktage gal gávdnan irggi dehe moarsi dan mátkkis – mu dieđus goit. Dan mátkki maŋŋil bieđganeimmet iešguđet guvlui, eat ge leat šaddan oaidnalit šat nu dávjá. ¶
Guovdageainnu nuoraidskuvla 9C skuvlamátkkis Oslos 16.–23.06.1969. Go seivo girdiin válddii Oslo turistahoavda Alfhild Hovdan sin vuostá. Kautokeino ungdomsskole 9C på skoletur til ¶
Gergen joatkkaskuvllas Kárášjogas 1972 giđa. In diehtán riekta máid galgen dasto bargat ja ohcen sadjásaš oahpaheaddjin Máze skuvlii. ¶
Ožžon bargun 2. luohká oahpaheaddjin sámegielas, matematihkas, risttalašvuođas ja dárogielas. Eanas diimmuin leimme guokte oahpaheaddji. Nubbi oahpaheaddji lei Hedmárkku nieida, gii hálidii bargat sámi skuvllas. Munnje lei buorre dorvu go son lei ollesoahppan oahpaheaddji, diđii bures mot oahpahussii galggai ráhkkanit. Mun ges bealistan ledjen ávkin go máhtten sihke sámegiela ja dárogiela, ledjen muhtumin dego dulkan. Oahpahusas čuovuimet «sátnegovva-vuogi» , das mánát ohppet sániid sátnegovvan. Stávvaliid speažžun ja čuodjalit cealkin lei dábálaš sihke dárogiel oahpahusas ja sámegieldiimmuin. Sámegielas ledje Lásse ja Máhtte-girjjit váldogirjin. Muđui fertii oahpaheaddji ieš ohcat čállosiid eará girjjiin, ja hárjehallanbihtáid ráhkadeimmet stensiilaárkkaide. Dárogielas ledje eanet girjjit go sámegielas. ¶
Mus ledje diimmut maiddái 5., 6. ja 7. luohkás. Go ieš ledjen áŋgir lášmmohallat ja gilvvohallat, de bijai skuvla munnje olu lášmmohallandiimmuid. Mánát ledje viššalat, ja muhtumat erenoamáš buorit čiekčat spáppa. Fuomášin ahte lei hui ávkkálaš oahpásnuvvat mánáide iešguđetlágán áiggegoluid bokte. Nu lei maiddái álkit gulahallat ja soabadit singuin skuvladiimmuin. Dávjá gal fertejin jearahit dain boarráset oahpaheddjiin neavvagiid, ja sii láveje veahkehit nu bures go aste ja máhtte. Muhto obbalaččat ipmirdin ahte olmmoš ferte ieš birget barggus, ii ábut earáid vuorjat nu dávjá. In mun lean ge vel 20 jagi boaris go álgen oahpaheaddjin. ¶
Rehálašvuohta ja vuoiggalašvuohta lei maiddái falástallama mihttomearrin. Dat ii ge lean álo nu álki. Muhtumiin lea dakkár luondu ahte geahččalit álo gávdnat álkis čovdosiid. Falástallamis soaitá meaddit atnit lobihis vugiid, omd. spábbačiekčamis. ¶
Go gergen militearbálvalusas 1974 čavčča, lei Máze skuvllas fas sadjásaš virgi juovllaid rádjái. Čájehuvvui ahte mus bisttii bargu Máze skuvllas gitta 1975 geassemánu rádjái. Ledje juohkelágán sadjásašbarggut. Ja loahpalaččat soite dat daguhan ahte mun in álgán oahpaheaddjiskuvlii. Mot nu ges? ¶
Soaittáhat daguhii ahte dán nuppi bargojagi Máze skuvllas šadden váldit dakkár bargguid maidda duohta dadjamis várra in livčče obage dohkálaš. Skuvla bijai munnje erenoamášpedagoga ja logopeda diimmuid. Galgen oahpahit muhtun mánáid geain ledje erenoamáš stuora lohkan- ja čállinváttisvuođat. Muhtun mánáin ledje ges hupmanváttut. Dan oahpahusa bijai skuvlakantuvra munnje, 22-jahkásažžii geas lei dušše joatkkaskuvla ja militearbálvalus. Eahpidin sáhtii go dat gal obage lobálaš. Ii bat dáin mánáin leat riekti oažžut erenoamášpedagogalaš veahki? Ledjen goitge gulolaš skuvlaeiseválddiid gohččumii, ja bargen nu bures go sáhtten. Viggen ohcat fágagirjjiin dieđuid, girjjiin main doivon dakkár bagadusaid gávdnat. In várra gávdnan nu olu dakkár dieđuid maid sáhtten atnit barggustan. Oahpaheaddjibargu nevttii munnje nu váttisin ahte mearridin in goassege áiggo šaddat oahpaheaddjin. ¶
Dan máid dás lean čállán sáhttá ipmirdit nu ahte mu bargu 1974-75 skuvlajagi lei dušše váivi ja eahpádus. Nu ii heađisge lean. Mus ledje maiddái dán háve ollu lášmmohallandiimmut ja eará fágat. Golbma mánu bargen maiddái ovdaskuvlaoahpaheaddjin. Dat lei duođai miellagiddevaš. Fuomášin oalle fargga ahte 5-6-jahkásaččaiguin fertejin gulahallat earáláhkái go 8.-9. klássain. Mii stoagaimet dieđusge ollu. Sturjiimet stuora báhpiriid juohkelágan ivnniiguin. Ráhkadeimmet ártegis stáluid gihtain, hutkkaimet ieža muitalusaid ja giccodeimmet lášmmohallanseainnis. Diehttelasat stoagaimet ollu olgun muohttagis. Muhtumin moattis sis ledje čiehkádan muohtaskálvái, ledje goivon dasa ráiggi. Dahke measta heađi go in álggos gávdnan sin. ¶
(Govva: Issát Sámmol Heatta) ¶
Ovdaskuvllas lei olu lávlun ja musihkka. Mun orron dalle Máze guosseviesus. Dálu vuolitgearddis dat ledje ge ovdaskuvladiimmut. Musihkkabottuin láviimet muhtumin mannat mu latnjii. Ledjen viežžan skuvllas skilanasaid ja dearppanasaid. Mus lei alddán gitára. Mánát háliidedje lávlut oahpes lávlagiid. Mii lávlluimet daid maid sii háliidedje. De muhtun sis juoiggastii Áillohačča dahkan luođi. ¶
Dalle ii lean lohpi juoigat Guovdageainnu suohkana skuvllain. Jurdilin ahte ii sáhte leat boastut oahpahit mánáide min árbevirolaš musihka. Bidjen jiena el-gitárii ja rohttehin luođi mánáiguin. Mus lei jietnabáddi ja válden dasa go mii lávlluimet ja juoiggaimet. Ja nu juoiggadin ja čuojahin Máze ovdaskuvlamánáiguin 1975 giđđadálvvi, vaikko dihten ahte lei skuvlastivrra mearrádusa vuostá. Jurddašin gal: Mot son dál geavvá muinna go mánát muitalit ruovttus ahte sii leat leamaš mu lanjas juoigame? Ii oktage váhnen jietnadan maidege muinna. Sii soite suollemasat mielas dasa go oahpaheimmet sin mánáide luohtešuoŋaid. Máze skuvllas lei Per K. Løberg álggahan lávlun- ja juoiganjoavkku, Máze Nieiddat. Nu lei juoigan juo buori muddui dohkkehuvvon Máze skuvlabirrasis. Dál badjel 30 jagi maŋŋil anán rápmin go eat lean gulolaččat buot dasa maid Guovdageainnu skuvlastivra lei mearridan. ¶
Badjel 30 jagi maŋŋel go ledjen sadjásaš oahpaheaddjin Máze skuvllas 1972-73 ja 1974-75, bargen moadde vahkku sadjásaš oahpaheaddjin 2007/2008 skuvlajagi álggus. Áiggun dás bálddastahttit dan guokte áigodaga go lean bargan Máze skuvllas, dađi mielde go olmmoš muitá nie guhkes áigodaga. ¶
Dalle go bargen vuosttaš áigodaga ledjen dušše 5-6 jagi boarráset go skuvlla boarráseamos oahppit. Dál lean juo muhtun mánáid ádjáid ja áhkuid agis. Sii geat leat bargan skuvllas, juogo oahpaheaddjin dehe eará virggis, dihtet várra bures mot dálá skuvllaid dilálašvuohta lea, buriid ja heajos beliid das. Formálalaččat lea oahpaheaddji rolla rievdan olu dan 35 jagis. Ovddeš távvaloahpahus lea unnon, oahppit barget dál eanet ieža. Oahpaheaddji galgá neavvut ja movttiidahttit sin, ja dieđusge veahkehit fágalaččat. Ohppiid joavkku (klássa) ovttasdoaibman lea das dehálaš, muhto maiddái juohke oahppi iešvuohta ja sierra dárbbut. Go olmmošlohku lea unnon, eai leat šat nu olu oahppit skuvllas. Danne fertejit oahpaheaddjit oahpahit máŋga jahkeceahki ohppiid oktanaga ja ovtta lanjas. ¶
Skuvlla ulbmilat leat rievddadan vássán áigodagas, ja oahpahusa ovddasvástádus lea dál formálalaččat juohkásan maiddái váhnemiidda. Skuvla ja váhnemat galget veahkkálága lágidit máná oahppama ja ovdáneami. Dakkár dilli gáibida oahpaheddjiin ja skuvllas buori plánema, ulbmilollašumi ja čielga diehtojuohkima. Oahppit ožžot juohke vahkkui plána, ja dan plána galgá oahpaheaddji ráhkadit. Oahpaheaddjis lea ollu diehtojuohkinbargu, ja son galgá maiddái čuovvut bures mielde oahpahanvugiid ođasteamis. Máŋgga dáfus sáhttá dadjat dálá oahpaheddjiin losit barggu go ovddeš oahpaheddjiin. Iskkademiin lea boahtán ovdan ahte Norgga skuvllain leat hui stađuhis mánát, ii ge mihkkege čujut dan guvlui ahte sámi skuvllain lea dađi buoret, fargga baicca nuppeguvlui. Oahpaheddjiin, ja muđui ollesolbmuin, ii leat dat vuoigatvuohta mánáid guovdu mii ovddeš áiggiid lei. Dál ii leat lohpi ráŋgut dehe gieđahallat mánáid garrasit. Oahpaheaddji galgá máhttit eará vugiiguin hálddašit ohppiidjoavkku. Nu sáhttá dadjat ahte dálá oahpaheaddjis galgá olu psykologalaš ipmárdus, son galgá erenoamáš gierdil, son galgá máhttit lágidit miellagiddevaš oahppandili ohppiide, ja son galgá gulahallat juohkelágán váhnemiiguin profešuvnnalaččat. ¶
Oahppan ja ovdáneapmi ii vuolgge dál dušše skuvllas ja mánáid ruovttuin. Mánát ohppet dađistaga juoidá eará sajiin maiddái, leaš dal buorre dehe ii nu buorre. Diehtoteknologiija lea boahtán ollásit gilvaleaddjin oahpaheddjiide ja váhnemiidda, ja dat gáibida ain eanet barggu sis. Interneahtta lebbe mánáid ovdii dakkár duohtavuođa mii ii soaitte gávdnot sin lagas birrasis, ja neahttasiidduin fállet sidjiide juohkelágán gálvvuid ja fillehusaid. Dat sáhttá daguhit ahte oahppit eai šat duđa unnánažžii, sii gáibidit buotlágan ođđamállet fálaldagaid ja vejolašvuođaid, maiddái skuvllas. Ja go skuvllas leat unnán veahkkeneavvut, sáhttá oahpahus sin mielas neaktit veahtasin ja ahkidin, ja dat daguha dieđusge stađuhisvuođa ohppiidjovkui. Kultuvrralaš erohusat mat das čuožžilit leat dál stuora hástalussan sámi skuvllaide. Mot galgat jáhkihit mánáidasamet ahte sámi álbmot lea eamiálbmot mii áiggis áigái lea meannudan čábbát luondduriikkain go dálá servodaga ruhtariggodat fille olbmuid oastit juohkelágán dávviriid ja teknologalaš biergasiid, maiddái dakkáriid mat goaridit ja billistit luonddubirrasa? ¶
Vásihin ahte Máze skuvllas ledje suorggahahtti unnán ja heajos oahpponeavvut. Skuvllas lei dušše okta CD-čuojanas giellaoahpahussii, ja dasa eai lean ohppiide bealljebilttut. Oaččut ieš jurddašit mot dat hehtte giellaoahpahusa go galggašii atnit CD-jienaid das. ¶
Nubbe váivves vásáhus lei musihkas. Galgen lágidit tákta- ja dearppanasoahpahallama. Šadden ieš ráhkadit dearppadanbiergasiid bohttaliin, muoražiin ja feara mas. Skuvllas ledje dušše moadde skilanasa ja dearppanasa. Gullen ahte lášmmohallamis ja duodjefágain lea dilli seamma sullii; unnán ja váilevaš oahpponeavvut. In imaštala jos šaddá stađuhisvuohta oahpahusdiimmuin, ja jos muhtun oahppit láittastuvvet eai ge oro berošteame oahpahusas. ¶
Daid beivviid go bargen sadjásažžan Máze skuvllas 2007 čavčča, oidnen NRK:s tv-prográmma Norgga skuvllaid dilálašvuođaid birra. Ollu skuvllain ledje valjit dihtorat ja eará teknologalaš oahpponeavvut. Máze skuvllas lei okta dihtorlatnja mas ledje logenáre dihtora, ja daid šadde oahppit atnit vurrolaga. ¶
Sámegiela dilli galggašii mahkáš nannoset sámi skuvllain dál go oahppoplánain ja skuvlla ulbmilis lea sámegiela oahpahus ja árvvusatnin diehttelas. Nu lea ge eanas oahpahus sámás, earret go eará gielladiimmuin, omd. dárogieldiimmuin ja eŋgelasdiimmuin. Dalle adno sámegiella dehe dárogiella veahkkegiellan. Muđui oahppit sámástit lunddolaččat gaskaneaset, earret de go hupmet dárogielat ohppiiguin. Čálalaš diehtojuohkima dáfus gal neaktá sámegiella ain vuoittahallat dárogillii. Olu diehtojuohkin lea dušše dárogillii. Dieđut mat oidnojit diehtoseinniin ja čálestuvvojit báhpiriidda, leat dávjá dárogillii. Sivvan dasa soaitá dat go skuvllas leat sihke dárogielat oahpaheaddjit ja oahppit. Sii han galget maiddái ipmirdit dieđuid ja čállosiid, ja de orru leamen álkimus čálistit daid dárogillii. In dieđe leaš go dakkár giellavierru eaktodáhttu vai soaittáhat. Vuorddášin goit ahte dál go sámegiella lea vel lága bokte nai bajiduvvon ovttadássái dárogielain, de galggašedje čielga sámi gilis čállit dieđuid sámegillii nai. Vásihin maiddái ahte sámegielat bargit dávjá dárostedje gaskaneaset go dakkár olmmoš lei lahka gii ii máhte sámegiela. Dan dáfus ii oro olbmuin dál dađi eanet diehtu giellabáidnima birra go sis lei badjel 30 jagi dassái. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Jon Eldar Einejord (Čoarddá Jomnna) (1939-2007) riegádii Skániin, gos álbmotskovllá váccii ruovttugilistis, Vuomis. Oslos lei beaivveguovdil buvdabargi ja ovttajagi eahkeskurssain Oslo Sprogskoles válddii realskovláeksamena ja examen artiuma. Sus lei sámegiela váldofága, historjjá ja dárogiela gaskafága ja jahkeovttadat suomagielas. Son lea oahpahan álbmotskovllás, nuoraidskovllás, gymnásas ja joatkkaskovllás, ja maiddái sámegiela oahpaheaddjioahpahusas. ¶
Son barggai oahpaheaddjin skuvllas Karasjok gymnasklasser med samisk / Sámi joatkkaskuvla, Kárášjogas álggu rájes 1969:s, ja lei rektorin 1975-97. 1997 rájes lei Sámedikki oahpahusossodaga ráđđeaddin, ja orui dalle Harstadis. ¶
Einejord searvvai almmolaš lávdegottiide čilget sámi skuvla- ja kulturgažaldagaid, earret eará jođihii NOU-čielggademiid sámi joatkkaoahpahusa birra. Son jođihii Norgga kulturráđi sámi girjjálašvuođa fágajoavkku, Davviriikkaid Ministarráđi rádnágielaid girjjálašvuođalávdegotti ja Sámi kulturráđi. ¶
Jon Eldar Einejord jámii fáhkkestaga čakčat 2007, maŋŋá go lei sádden dán artihkkala Sámi skuvlahistorjái. ¶
Čállosis guorahallo dárogiela ja sámegiela gaskasaš árvu bajásgeassimis ja oahpahusas Norggas. ¶
Dalle go skovlen álggahuvvui Eurohpa historjjálaš gaskaáiggis šattai vuoiŋŋalaš váikkuhus deháleamosin, masa ristagašvuohta lei gaskaoapmin. Ristagasvuođa diehtu šattai váldoáššin daidda geat galge mišoneret olbmuid gaskkas, ja latiinna- ja greikkagiela máhttu šattai eaktun ristagašvuođa dieđu lasiheapmái. ¶
Jagis 1989 lei nášuvnnalaš muittašeapmi das ahte Norggas lei álbmotskovlá bistán 250 jagi. Danmárkku-Norgga pietisttalaš gonagas Christian VI mearridii konfirmašuvnna jagis 1736, man mielde jagis 1739 vuolggahuvvui rihppaskovlá, go galge konfirmánttat čájehit muhtin meari ristagašvuođa dieđu. Das de vulggii Norgga álbmotskovlá, go nuorat dađistaga fertejedje oahppagoahtit lohkat, vai sáhtte lohkat biibalis ja kátkkesmus – dánskkagillii. Easká maŋŋel bođii čállin ja rehkenastin fáddan. ¶
Reala diehtu – praktihkkalaš máhttu ja fidnočehppodat ruovttu ja fitnu várás – beasai skovllá fáddan dađistaga 1800-jagiin. Namahus «realskovlá» mii bođii maŋŋel, dieđiha oahpahusa iežáhuhttima dološ «latiidnaskovllás» , masa besse dušše hárvásat. Muhto sámegiella, sámi kultuvra ja sámiid ealáhusat Norgga almmolaš skovllá fáddan lea dadjat 1960-jagiid hutkosat. ¶
Árvvu bokte maid giella oažžu, dat šaddá gaskaoapmin olbmuid oktavuođaide, njuolgga: dieđuid fievrrideapmái, ja duogábeale: váikkuheapmái . Gos sierra álbmogat leat deaivvadan ja sierra čearddat leat šaddan orrut seamma eatnamiin, lea vissis giela geavaheapmi ovttilis šaddan oassin seailluheamis ja ovddideamis kultuvra mii dasa gullá, dege nuppi guvlui: geahččalit návccahuhttit nuppi čeardda ja dan kultuvrra. Dan mearrái go gonagasas oktan vuolalaččaidisguin lei oktasaš giella, de bures geavai geavahit álbmoga giela dan jorgalahttimis ristagašvuhtii. Muhto Davveriikkain šattai riikastivrejeddjiid giella farga fápmogiellan – eiseválddiid giellan. ¶
Dán oktavuođas berre fuomášit namahusaid «minoritehta» ja «majoritehta» muhttašuvvi sisdoalu: Dábálaččat olbmot jurddašit ja «eanetlogu» birra, muhto dalle go Thomas von Westen birrasiid 1715 álggahii mišonerendoaimmaidis, sáhtte sámegielagat leat eanetlogus máŋgga guovllus Davvi-Norggas ja Trøndelagas, gos dál leat bas unnitlogus. Muhto dan áigásaš unnitlohku olmmošlogu mielde lei eanetlohku válddi ektui. Dan sullasaš dilit šadde sámiide geat ožžo cára riikahearrán, ja muhtin muddui maiddái suomagielagiidda ruoŧŧelaš gonagasa válddi vuolde, ja suomagielagiidda geat jagi 1809 rájes gárte cára stivrejumi vuollái. ¶
"Jorgalehket!" Inger Haldis Halvari dáiddačájáhusas Nissonipmiliin miššonearaide, Sámi allaskuvla 2004. (Govva: Svein Lund) ¶
Vuosehussan máilmmálaš válddi ja ristagašvuođa gaskavuhtii lea ahte báhpaide lei lunddolaš sárdnidit dánskagonagasa gillii Fearsulluid ja Islándda ássiide ja dáččaide ja sámiide Norgga guovllus, dege ruoŧŧilaš gonagasa gillii sámegielagiidda ja suomagielagiidda eatnamiin mat dahket dáláš Ruoŧa ja Suoma, ja ruošša cára gillii sámiide Guoládagas. Báhpaide šattai dánskkagiella álbmoga giellan Norgga bealde, go dánskkagielat biibbal bođii geavahussii 1553 rájes, ja dánskkagielat sálbmagirji 1569 rájes. ¶
Martin Luther vuolggahii jagis 1517 reformašuvnna ja protestantismma go bijai Wittenberg-girku uksii tesaidis1 bávvágirku2 vuostá. Su biibbal-jorgaleapmi latiinnagielas duiskkagillii lea Eurohpa historjjá čielgaseamos ovdamearka eatnigiela ávkkálašvuođas go galggalii oahpahit álbmoga. Son oinnii ávkkálažžan geavahit duiskka álbmoga giela dan sajis go latiinnagiela, biibalis ja sárdnidettiin ja lávllodettiin, ealáskahttit ovttaskas olbmo ja searvegotti. Diet oaidnu ráđđii maiddái 1500-logu loahpageahčen, go sámiid jorgalahttin ristagašvuhtii álggahuvvui guovlluin maid ruošša cára navddii gullat alccesis, 1600-logu álgobeali ruoŧŧilaš gonagasa vuolde guovlluin mat dál leat Ruoŧŧa ja Suopma, ja masá čuohtejagi maŋŋelut dánskkalaš gonagasa stivrejumis guovlluin mat leat dáláš Norga. Nu goit Beahcáma kloasttar huksejuvvui 1500-loahpageahčen. Ruoŧa gonagas vuođđudii nu gohčoduvvon jagis 1632, vai galge čeahpes sámegánddat bajásgessojuvvot miššonearan álbmogasaset, ja meara bealde birrasii 1715 álge Thomas von Westen ja su veahkeheaddjit miššonerenbargguideaset. Dat lei áigodat go miššonearaide ain lei čielggas ahte berrejedje geavahit álbmoga giela ipmirdahttit sin dasa mas lea sáhka. ¶
Min máilmmis lea giella ja giellahápmi áiggiid čađa šaddan gaskaoapmin muhtin čeardda ja álbmoga bajidit dege duolbmat nuppiid, vuoruhit dege vealahit, ovddidahttit dege árvvohuhttit. ¶
Vaikko sámegiela árvu dárogiela ektui ii soaitán leat váldoáššin, sáhtii Johan Nordahl Brun dikta (Norgga várás, geamppaid máttareana) leamaš signálan stuibmái. Divttas celkojuvvui ná: Dog vaagne vi vel op engang og bryde Lænker, Baand og Tvang (Gal mii vel morihit ja botket láhkkiideamet). Diekkár sánit balde dánskka gonagasa, ja son celkkii dien divtta lobiheapmin. ¶
Sámi vuosehussan orru oahpaheaddji ja stuoradiggeáirasa Isak Saba dikta «Sámesoga lávlla» maid čálii 1905 maŋŋel: Eai du vuoitte vašálaččat jus fal gáhttet gollegielat, ja vel muittát máttuid sáni: Sámeeatnan sámiide! Dalle lei Norggas álgán garraseamos dáruiduhttin. Su hástin sámiid giella- ja kultuvraovddideapmái sáhttá leat vahágahttán su vejolašvuođa jagis 1912 válljejuvvot goalmmát geardde Stuoradiggái. ¶
Girku ja stáhta eiseválddiide lea dát gažaldat leamaš guovddážis: Masa sámegielaid geavaheapmi galgá leat ávkin? Soapmásat gal oidne ávkkálašvuođa sámegiela geavaheamis go áigo ristagahtit sámiid. Danin šadde vuosttas sámegielat girjjit ja girjjážat, dan rájes go vuosttas áppes ja áltárgirjjáš prentejuvvojedje sámegillii jagis 1617, eanaš osiin báhpaid veahkkeávdnasat sámiid jorgalahttimis ristagašvuhtii. Nuppit fas oaivvildedje sámiid eatnigiela leamen hehttehussan sin ráhkadeamis ristagassan. Vaikko girku lea muhtumin oahpahan ahte Ipmil sivdnidii buot olbmuid ovttaárvosažžan, de liikká soames njunuš girkohearrát celke ná: «Sámit fertejit vuos šaddat olmmožin, dasto sii sáhttet šaddat ristagassan. Ipmil ii ádde sámegiela.» ¶
Birrasiid 1840 rájes gitta 1884 rádjái orru leamaš parallealla moriheapmi dárogiela várás Norggas, ja sámegielaid várás uniovdnariikkain Norggas ja Ruoŧas. Girjjálašvuohta lea dehálaš bealli gielaid ovdáneamis, ja 1840-logu rájes čoggojuvvojedje ja čállojuvvojedje dárogielat álbmotmáidnasat, lávlagat ja sálmmat. Seammá áigge bijai Ivar Aasen vuođu dárogiela ovdáneapmái, go jagis 1848 almmuhii dáru álbmotgiela grammatihka, ja jagis 1850 sátnegirjji. Návddii giellahámi «lánddagiellan» (landsmål) 1853 rájes, go oaivvildii giela gávpogiin leamen eanet dánskkagiela láhkái. «Lánddagiella» oaččui jagis 1929 virggálaš namman ođđadárogiella (nynorsk). ¶
Sámegielaid geavaheaddjit sárdnideamis ja čállimis ledje guovddážis ee. Lars Levi Læstadius, Gárasavvonis 1826 rájes, ja Anders Fjellner, Suorssás 1842 rájes. Nubbi lea beakkán go vuolggahii læstadianismma jagis 1844, nubbi fas lea oahpis go čálii lullisámegillii guhkit divtta beaivvi mánáid birra – namalassii sámiid. Ja Jaakko Fellman, guhte lei báhppan Ohcejogas 1820-jagiid, darvehii báhpárii moadde luohtedajahusa. ¶
Jagis 1852 Norgga riikaeiseválddit cogge Marcus Thrane giddagassii, go son lei njunnožis geahččaleamen cahkkehit álbmoga sosialisttalaš moriheapmái. Soitet danin girku ja stáhta eiseválddit maŋŋel návdán Guovdageainnu stuimmiid seamma jagis 1852 relijuvnnalaš meaddádussan. Ráŋggáštusášši báhpárat čájehit goit áššáskuhttojuvvon olbmuid sosiála áigumušaid, ja eiseválddit ieža oaivvildedje ahte dáhpáhusat ledje sosiálalaš stuimmit. Muhto njulgema várás diliid, maidda Guovdageainnu ovddeš báhppa ja giehmánni leigga váikkuhan, goit sáddejuvvui Nils Vibe Stockfleth báhppan dohko. Su maŋis gávdno sámegiel grammatihkka, dárogiel-sámegiel sátnegirji ja sártnit sámegillii. Sámegiela ja suomagiela professoráhtta ásahuvvui jagis 1864 gonagasa Fredrika universitehtii Christiania-gávpogis, mii lea dáláš Oslo universitehta. Jens A. Friis šattai vuosttas professor, ja son ráhkadii davvisámegiela čállinvuogi, maid láđđi Nuorttanaste dássážii lea geavahan. ¶
Jagiid 1864 ja 1884 gaskkas oaččui Anders Johnsen Bakke, guhte lei skovllut Návuonas, dađistaga prentejuvvot davvisámegiel sálmmaidis Romssa gávpogis. Sálbmagihppagis oassi ledje su jorgalusat, ja oasi lei ieš čállán. Aiddo seamma jagiid, gaskal 1864 ja 1884, Elias Blix gárvvistii vuođu ođđadárogielat sálbmagirjái. ¶
Jahki 1884 lea máŋgga láhkái mearkajahki Norgga historjjás. Dalle čađahuvvui parlamentarisma Norggas, mii mávssii ahte ráđđehus maid Ruoŧa ja Norgga gonagas nammadii Norgii, fertii oažžut luohttámuša Norgga Stuoradikkis. Norgga vuosttas politihkalaš bellodagat ásahuvvojedje dan jagi. Muđui lea 1884 mearkajahki Norggas go vuosttas rivgu beasai váldit studeantaeksámena universitehtas Christianias. ¶
Muhto jagis 1884 davvesámegiela ja dárogiela parallealla ovdáneapmi boatkanii. Jagis 1884 mearridii Stuoradiggi ahte galggai leat Norgga nubbi almmolaš dárogiella, dánskkadárogiela bálddas, man namma fas lei ( «riikagiella» ) ja dađistaga šattai ( «girjegiella» ). Ja aiddo jagis 1884 Norgga eiseválddit geahnohuhttigohte sámegiela, go dieđihedje báhpaide ja skovllogiidda geavahit dárogiela sárdnidettiin sámegielagiidda ja oahpahettiin sámegielagiid. Njulget dili go ristagašvuohta galggai dieđihuvvot sámiide dušše dárogillii, de jagis 1888 vuođđuduvvui Norgga Finnemiššovdna, dáláš Norgga Sámemiššovdna. ¶
Eiseválddit čavgejedje njuolggadusain jagis 1898 ahte sámegiela geavaheapmi skovllás lea lobálaš dušše dalle go lea dárbu dahkat ristagašvuođa oahpu áddehahttin sámiide. Ipmašeamos dahku sámiid ektui muhtin dáčča oaivámušaid beales lea evttohus jagis 1904 ahte sámit geat eai sánis sátnái ádde dárogielat vihaheami, eai galgan beassat náitalit. ¶
"Ipmašeamos dahku sámiid ektui muhtin dáčča oaivámušaid beales lea evttohus jagis 1904 ahte sámit geat eai sánis sátnái ádde dárogielat vihaheami, eai galgan beassat náitalit." Dá golbmagearddán heajat Guovdageainnus 1938:s. Náittospárat leat: Daniel Mathiesen Hætta ja Susanne Mathisdtr. Hætta, Henrik Andersen Spein ja Berit Anne Jakobsdtr. Hætta, Aslak Mikkelsen Sara ja Inga Josefsdtr. (Govva: Bertrand M. Nilsen) ¶
1902:s bohte njuolggadusat guovddáš eiseválddiin ahte Finnmárkkus galge hehttet «stáhta» eatnamiid vuovdima sáme- ja kveanagielhálliide. Dát lea hui čielga ovdamearka giela geavaheamis kultuvrralaš soardimii, ja vearjun resurssaid alde gilvvohallamis. Riikaeiseválddiide orui dehálaš Finnmárkku eatnamiid vuoruhit Norgga dáččaide, ja seammás hehttet ahte Finnmárkkus oččošedje suopmilaččat ráđđejumi – ja sin bokte ruoššalaččat, go Suopma dalle gulai Ruošša cára stivrejupmái. Ođđa dálut ožžo maiddái dárogiel namaid. ¶
Dáččaid čielgaseamos fápmopolitihkalaš cealkámuššan lea báhcán Finnmárkkus vuosttas skovládirektevrras, jagis 1917: Min áigumuššan lea jávkadahttit sámi kultuvrra. ¶
Guokte jagi Ruoŧŧa-Norgga uniovnna botkema maŋŋel Stuoradiggi jagis 1907 mearridii dievdduide dábálaš jienastanvuoigatvuođa, ja nissoniidda jagis 1913. Diekkár oktavuođain eai oro Norgga eiseválddit vealahallan sámiid – jus sii čájehedje dáččavuođa. Muđui leamaš servodagas dehálaš hállat dárogiela, čuovvut dáčča dábiid ja čoggat dáčča biktasiid, vai gáiddašii šaddamis bogostahkan jus vázze gávttehassan ja hálle sámegiela dáččaid gulu. ¶
Muhto min máilmmis orru olbmuin leamaš álo dárbu fuotnut nuppiid olbmuid; dakkáriid geat eai leat aiddo seammaláganat go ieža, leš dal sáhka gielas, oskkus dege eallinvuogis, dege sajádagas servodagas: soga, sohkabeali, oahpu, virggi dege opmodaga dáfus. Dan láhkái olbmot leat geahččalan alcceseaset ja láhkásaččaidasaset addit alit árvvu dege rivvet ovdamuniid. ¶
Čuohte jagi dás ovdal berrešedje Norggas maiddái dáččat, geat fárrejedje gávpogiidda áddestallat gávpotolbmuid giela ja meanuid, jus áigo gáidat bogostáhkamis ja bilkideamis. Miellahtut Bondeungdomslaget-searvvis Christianias leat muitalan ahte 1900-logu álggogeažis gávpogii fárrejeaddjit vásihedje ahte «fiinna» olbmot čolggastedje sin maŋŋái jus gáhtas vázze dáruid álbmotbivttas, «bunad» , badjelis. Nu goit ain jagis 1968 dieđihii Oslo-láđđi Verdens Gang ahte sápmi, guhte lei dáčča šurnalisttaid fárus, ii luitojuvvon sisa vissis olgobáikái go son lei sámegávttehas. ¶
«Teáhterdoarrun» (teaterslaget) leat Norgga girjjálašvuođahistorjjá čállit bidjan namman doarrumiidda Christiania teáhteris jagis 1856 go dárogiela berošteaddjit dáhtto norgalaš jođiheami ja nektosiid dánskka vieru ja vuogi sadjái. Dáhpáhus leamaš dehálažžan dárogiela ja -kultuvrra ovdánahttimis. Muhto nubbi «teáhterdoarrun» ii báljo nammaduvvo: Go Det norske teatret rahppojuvvui Christianias jagis 1913 ođđadárogiela teáhterin, de «fiinna» olbmot ráhkadedje dakkár stuimmiid teáhterviesu olggobealde ahte bolesat fertejedje boahtit dohko sin jaskkodahttit. Vuosehussan ahte otná beaivái lea Norggas kulturoaidnu rievdan, lea dál dáččaid bunad ja sámiid gákti šaddan seamma árvosamus gárvun. Ja go Beaivváš Sámi teáhter rahppojuvvui jagis 1981, de buolváriidda ii lean eará go gieđaid speaddjut! ¶
Gullá easká maŋit áiggiid áddejupmái ahte ovttadássásašvuođa eaktun lea ovttaárvosašvuohta ii ge ovttaláganvuohta . Boasttuipmárdus orru hehtten olbmuid ja álbmogiid gielalaš ja kultuvrralaš ovdáneami. Vearrámus čuovus dán ipmárdusas sáhttá leat ahte dušše okta vuohki ja málle, ja ovttalágan láhtten ja jurdagat leat dohkálaččat ja lobálaččat. Politihkalaččat dát doalvu ovttabealatvuhtii . Vearrámusat lea vel váikkuhan ja váikkuha ipmárdusa ahte dušše okta vuohki ja málli ja ovttalágán meanut ja jurdagat leat dohkálaččat ja lobálaččat. ¶
Dološ áiggis lei garra skuvla. Inger Haldis Halvari dáiddačájáhusas Nissonipmiliin miššonearaide, Sámi allaskuvla 2004. (Govva: Svein Lund) ¶
Dan muddui go girku ja skovlá bidje beroštumi sámegillii ovdal 1900-logu, de lei danin vai galggai leat veahkehanávnnas . Unna álggoš rievdadit sámegiela oahppoávnnasin sámegielagiidda ii šaddan ovdalgo Norgga Sámemiššovdna ásahii Sámi álbmotallaskuvlla Kárášjohkii jagis 1936. Maiddái sámi duodji oažžugođii almmolaš árvvu dán skovllá bokte, ja duodji oaččui vel nannejumi go eiseválddit jagis 1952 Guovdageidnui ásahedje Heimeyrkeskolen for samer (Sámiid ruovttuduoji skovlá). ¶
Muhto Norgga skovlláin muđui ii lean almmolaš sadji sámi gillii ja kultuvrii ovdal 1960-jagiid. Ođđa áigi álggii go Bargiidbellodaga ráđđehus jagis 1956 nammadii lávdegotti čielggadit sámiid diliid, dábálaččat navdojuvvon Samekomitéen (Sámelávdegoddi). Čilgejupmi geigejuvvui jagis 1959, masa Stuoradikki attii positiivvalaš meannudeami. «Sámefylkkas» Finnmárkkus gal bohciidedje vuostehágut. Vuosehussan sámegiela berošteapmái Norggas ja gáttuide sámevuođa vuostá heive beavdegirji muhtin skovlástivračoahkkimis Kárášjogas jagis 1957: ¶
Skovlástivrra eanetlohku biehttalii skovlajođiheaddji ja gieldda skovlahoavdda evttohusa fállat sámi ohppiide sámegiela lohkankurssaža ja veháš dieđuid sámi kultuvrra birra. Eanetlogu dahke Olgešbellodaga ja Bargiidbellodaga áirasat geat celke ahte diekkár oahpahussii ii lean dárbu, soittii baicce vahágahttit. ¶
Muhto Stuoradikki meannudeami boađus lei goit ahte Norgga dan áigásaš áidna universitehttii, Oslos, ásahuvvui jagis 1962 vuođđofága oahppu sámi gielas, historjjás ja kultuvrras. Sierra ortnega mielde besse álbmotskovllá oahpaheaddjit doppe logadit vuođđofága studeantaeksámena haga. Jagi 1964 rájes realskovllá- ja gymnásalága mielde šattai lohpi bidjat sámegiela siidogiellan dárogiela siidogiela sadjái, ja 1967:s rahppojuvvui vejolašvuohta addit álgooahpu sámegillii vuođđoskovllás. ¶
Stuoradiggi dieđihii jagis 1964 maiddái juoidá ođasin go mearridii ásahit Norgga kulturfoandda, ja geatnegahtii Norgga kulturráđi doarjut sámi kulturdoaimmaid nai. Dan mielde vuolggahuvvui muhtin jagiid das maŋŋel maiddái Sámi sierrabibliotehka Kárášjogas. Muhto dáččat gal eai nu sakka jáhkkán sámiid šaddat geavahit sámegielaset girjjálaš giellan: Girko- ja oahpahusdepartemeanta lei dalle Norgga , ja áššemeannudeamis Stuoradiggái oaivvildedje departemeanttas ahte boahtteáigásaš «sámi girjjálašvuohtan» fertejit leat sámegillii jorgaluvvon girjjálašvuođa čállosat. ¶
Diekkár cealkámuš šattai hárdit Sámi girjelávdegotti man Sámi sierrabibliotehka nammadii 1971:s Norgga kulturráđi doarjaga mielde, sámegiel girjjálašvuođa ovdáneami várás. Lávdegoddi rievddai jagis 1975 Norgga kulturráđi sámi girjjálašvuođa fágalávdegoddin. ¶
Muhto ain lei fámus eiseválddiid ovddešáigásaš jurdda ahte ovttalágan eavttut – seamma máhttu dárogielas ja dárogillii – dat buktet ovttadássásašvuođa riikka ássiide. Sin oaivila mielde ovttaárvosaš gielladieđut ja giellamáhtut eai váikkuhan dasa – namalassii máhtut sámegielas ja sámegillii, ja dárogielas ja dárogillii ovttas ja oktiibuot. Ulbmilin dasa, ahte go 1967 rájes šattai lohpi addit dárogielahis skovláálgiide vuođđoskovllá álgooahpu sámegillii, lei oainnat áiggi mielde buoridit sin oahppama dárogielas ja dárogillii. Dát oaidnu vuhtto bures ain Vuođđoskovllá minsttarplánas jagis 1974. ¶
Guovvamánus 1968 bođii «Árvalus gymnása birra mas leat sámi fáttát» ( ), man skovláeiseválddiid Gymnásaráđi (Gymnasrådet) ja Skovlláid Geahččaladdanráđi (Forsøksrådet for skoleverket) nammadan lávdegoddi lei ráhkadan. Dán árvalusas evttohuvvui dárogiel siidogiela sadjái davvisámegiela eatnigiellan oahpahus siidogiellan. Árvalus evttohii maiddái addit saji sámi fáttaide dárogiela, religiovnna, geografiija, ja historjjá ja servodatdieđu fágain. Sierra áddejupmi biddjui dasa ahte julev- ja lullisámegielagat, geain ii lean Finnmárku-sámegiella ruoktogiellan, galge beassat heivehuvvon dásis váldit davvisámegiela dárogiel siidogiela sajis – praktihkas amasgiela dásis. Dalle go Kárášjoga gymnásaklássat álggahuvvojedje, válljejedje maiddái soames dáčča oahppit sámegiela siidogiellan dárogiela siidogiela sadjái. ¶
Stuorit nuppástus sámi fágalaš guvlui bođii reforbmagymnása plánaid mielde jagi 1974 rájes, go ráhkaduvvojedje fágaplánat sámegielas váldogiellan ja siidogiellan, ja amasgielaid oktasaš plánii lasihuvvui sámegiella. Go fágaplána dárogielas váldo- ja siidogiellan sámegielagiidda ráhkaduvvui, rievdagođii maiddái geahččanvuohki. Go dábálaš fágaid oahpposuorgi bođii joatkkaoahpahuslága mielde ođđajagemánu 1. beaivvi rájes 1976, de oainnat ožžo oahppit geain lei sámegiella váldo- dege siidogiellan eanet bákkolaš diimmuid ja unnit suorgediimmuid go ovddeš linjjágymnásas. Danin ákkastallojuvvui unnit oahpahusdiimmuid dárogielas daidda geat dan válljejedje siidogiellan. Ággan lei ahte go sámegiella šaddá váldogiellan, de dasa boahtá eanet oktasaš giella- ja girjjálašvuođadiehtu ja áigeguovdilis dieđut das mii dáhpáhuvvá lagaš servodagas, riikkas ja máilmmis. ¶
Go ođđa ráđđi ásahuvvui, Joatkkaoahpahusráđđi, de Girko- ja oahpahusdepartemeanta vel ásahii seammás Sámi oahpahusráđi jagis 1976. Sámi oahpahusráđđi dađistaga bargagođii maiddái julev- ja lullisámegiela oahpaheami várás. Kulturpolitihkalaš dege etnopolitihkalaš namahus «vuosttas- ja nubbegiella» bođii eiseválddiid geavahussii jagis 1982, namahusa «váldo- ja siidogiella» sadjái. ¶
v Riikaeiseválddit gávnnahedje ahte Norgga vuođđoskovláláhka sánis sátnái gilddii iežá oahpahangiela go dárogiela. Oahpaheapmi sámegillii ii šaddan lága sániid mielde lobálažžan ovdal 1985, go vuođđoskovlálága §40 rievdaduvvui. Vuođđoskovllá ođđa minsttarplánat 1987:s bukte ođasmahttima go bođii fágaplána sámegielas, ja sierra sámi plánat vissis fágaide. ¶
Vuođđo- ja joatkkaoahpahusa oahpponeavvut davvisámegillii leat bisson vánisin, ja oahpponeavvuid vánisvuohta julev- ja lullisámegillii lea vel stuorit. Lohpádusa, ja seammás gáržžidusa, buvttii stuoradiggedieđáhus joatkkaoahpahusa hárrái jagis 1984: «Departemeanta mieđiha ahte berrejit gávdnot oahpponeavvut sámegielas ja sámegielat oahpahussii sámegielas ja -kultuvrras, historjjás ja servodat- ja ealáhusoahpus. Eat sáhte bidjat seamma gáibádusa iežá fágaid ektui» . ¶
Norgga našunalbeaivi lei dehálaš čalmmustit našuvnnalaš oktavuođa, soaitá lei erenoamáš dehálaš sámi guovlluin. Govva lea Sirpmás miessemánu 17. b. 1953. (Govva: Marit og Bill Aubert) ¶
Mii leat oaidnán ahte skovllás, mii ovdánišgođii gaskaáiggi rájes, šattai giella gulahallangaskaoapmin ja veahkkeneavvun. Geahčadettiin Norggas dárogiela árvvu vuođđoskovllá ja joatkkaoahpahusa molsašuddi oahppoplánain, de soaitit áicat ahte gielaid oahpaheamis lea ovdánan beroštupmi giela iežas árvui. Erenoamážit eatnigiella galgá ovddidit dovdduid ja persovnnalaš návccaid. ¶
Sámegielaid árvu Norgga riikkagiela ektui lea rievdan seammaláhkái, nu ahte dál galgá sámegiella sihke skovllá siskkobealde ja olggobealde beassat leat cealkingaskaoapmin, maiddái sámi čearddalaš dovdduide. Jus mii danin geahččat mo sámi gielaid dilli lea rievdán Norgga skovllás ja girkus, dan 400 jagis go lea leamaš miššovdna, de lei guhká sáhka dušše ávkkálašvuođas. Muhto guokteduhátjagi molsašumis sáhtii várrogasat dadjat ahte maiddái sámegiela dáfus lea giela iežas árvu oažžugoahtán praktihkalaš beroštumi skovllá oahpahusas. ¶
Guoskevaš lágaid cealkagiid sáhttá dulkot bolttolaš buorrin sámiid giela, kultuvrra ja ealáhusaid ektui, maŋŋel go Stuoradiggi jagis 1987 mearridii vuođđolága paragráfii 110A ahte riikka eiseválddit galget geahččat bearrái ahte sámi čearda beassá seailluhit ja ovddidit iežas giela, kultuvrra ja servodateallima. Dan mielde Stuoradiggi mearridii nu gohčoduvvon «sámelága» , geassemánu 12. beaivvi 1987 nr. 56, Sámedikki ja iežá sámi láhkadiliid birra. Lágas, masa bohte lasáhusat juovlamánu 21. b. 1990, nr. 78, § 1-5, daddjo sámegiela birra: «Sámegiella ja dárogiella leat ovttaárvosaš gielat. Galget leat ovttadássásaš gielat kapihttala 3 mearrádusaid mielde» . Seamma lága § 3-1 mielde mearriduvvui sámegiela hálddašanguovlun gielddat Kárášjohka, Guovdageaidnu, Unjárga, Porsáŋgu, Deatnu ja Gáivuotna. Dan mielde ožžo davvisámegiella, julevsámegiella ja lullisámegiella seamma almmolaš árvvo go dárogiella. Muhto dalle dušše davvisámegiella mii gulai daid vuosttas gielddaide, beasai almmolaš dássái dárogiela bálddas – namas goit. ((1)) ¶
Seamma lága paragráfas 3-8, oahppovuoigatvuođaid hárrái, celkojuvvo: «Juohkehaččas lea vuoigatvuohta oažžut oahpu sámegielas. Gonagas sáhttá addit dárkileabbo njuolggadusaid dán mearrádusa čađaheami birra. Vuođđoskuvlla ja joatkkaskuvlla sámegiela ja sámegillii oahpaheami várás gustojit dat njuolggadusat mat leat vuođđoskuvlalágas ja joatkkaoahpahuslágas (oahpahuslágas), ja dat njuolggadusat mat leat daidda lágaide lassin.» ¶
Vuođđoskovlálága ja joatkkaoahpahuslága sadjái bođii oktasaš oahpahusláhka borgemánu 1. beaivvi 1999. Das lea sierra oassi sámi oahpahusa birra, § 6-2 vuođđoskovllá sámi oahpahusa hárrái: «Sámi guovlluin lea buohkain vuođđoskovláagis vuoigatvuohta sámegiela oahppat ja oahpahuvvot sámegillii. Go leat unnimusat logi oahppi geat sihtet oahpahusa sámegielas ja sámegillii muhtin gielddas sámi guovllu olggobealde, de sis lea vuoigatvuohta diekkár oahpahussii nu guhká go unnimusat guđas báhcet jovkui. Gielda ieš beassá mearridit bidjat oahpahusa sámegillii ovtta dege eanet skovlláide gielddas. Gielda sáhttá njuolggadusaid bokte mearridit ahte buohkat vuođđoskovlá agis sámi guovllus galget oažžut sámegiela oahpahusa. Sámi guovlluid olggobealde lea buot sámiin vuođđoskuvlla agis vuoigatvuohta sámegiela oahpahussii.» ¶
Čilgejupmi Sámediggái skábmamánu 31 b. 2001 sámi oahpahusa birra olggobealde sámegiela hálddašanguovllu čujuhii, ahte duohta diliin ja guoskevaš lágaid ja njuolggadusaid gaskkas leat erohusat. Sivva orošii leamen riikaeiseválddiin: vissis cealkagat lágain, gáržžidusat njuolggadusaid bokte, resurssaid gárživuohta, heajos dieđiheapmi ja váilevaš bearráigeahččan čađaheami ektui. ¶
Beaivvi maŋŋel go ođđa oahpahusláhka bođii fápmui borgemánu 1. b. 1999, sáddii Oahpahusdepartemeanta gielddaide, fylkagielddaide, Stáhta oahpahuskantuvrraide, universitehtaide ja allaskovlláide johtučállaga geahččaladdan- ja ovdánahttinbarggu birra, mas ávžžuhii váldit vuhtii ođđa hástalusaid ja čájehit dáhtu ja árjjaid ođđa čovdosiidda. ¶
Oahpahusas sámiid birra Norggas ja maiddái sámi oahpahusa huksejumis soitet sámit oppastahttojuvvon, mii olbmuide dáidá buktán ipmárdusa ahte sámit leat ovttaláganat. Olbmot Norggas dáidet diehtán ahte gávdnojit julevsámit ja lullisámit Sis-Finnmárkku sámiide lassin. Go lea sáhka «sámi» ealáhusas, de orru váilumin fuomášupmi ahte gávdnojit erohusat ja molsašumit sámiid eallimis, eallinbirrasis ja eallindiliin, nu go sin ealáhusain ja fitnuin. Oppastahttin soaitá hehtten áddejumi skovlláin ja mediain sámiid leamen máŋggaláganin. Vuosehussan orošii ahte Norgga-beal Sámedikki siskko- ja olggobealde dávjá geavahuvvo namahus «sámi servodat» , čilgekeahttá mii dat «sámi servodat» oppanassiige lea. Sámi máŋggabealátvuođa dihtii heivešii buorebut geavahit máŋggaidlogu. Sámegiela nubbingiela oahppaplánas vuođđoskovllá Reforbma 1997:s goit geavahuvvui máŋggaidlogus «sámi servodagat» . ¶
((1)) Maŋŋil go dát artihkal čállojuvvui lea sámegiela hálddašanguovllu viiddiduvvon. Divtasvuodna (julevsámegiella) searvvai 01.01.2006 rájes, ja Snåase (lullisámegiella) fas 01.01.2008 rájes.(Doaimm.) ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Siri Broch Johansen (Govva: Svein Lund) ¶
Siri Broch Johansen lea Sámi skuvlahistorjjá doaimmahusjoavkku miellahttu ja jođiha Deanu giellagátti – SEG. Sáhttá lohkat eambbo su birra 2. girjjis, gos muitala iežas skuvlahistorjjá. ¶
Dá son lea guorahallan sámi mánáidgárddiid ovdáneami Deanus, ja lea jearahallan guokte ovdaskuvlaoahpaheaddji ja vel eaiggátovddasteaddji. ¶
Deanu gielda lea seamma stuoris go olles Østfold fylka, badjel 4000 km2. 1.1.1964 stuorui Deanu gielda sakka, go sámegielda Buolbmát ja dáruiduvvon vuotnagielda Deatnu oktiičaskojuvvojedje. Otná dan beaivve vel lea sámegiella ja sámevuohta nannosamos boares Buolbmát gielddas, vaikko vuolle-Deanus ge lea olu dáhpáhuvvan sámevuođa ektui. ¶
Dálá gielddaguovddáš, Deanušaldi, plánejuvvui ja huksejuvvui ovddeš gielddarájá ala. Dál leat eanáš gávpedoaimmat ja bargosajit sirdojuvvon Deanušalddi birrasii, nu maid mánáidgárddit. Deanušalddis leat dál guokte priváhta sámemánáidgárddi ja gieldda stuorimus mánáidgárdi, Deanušalddi mánáidgárdi, mii lea dárogiel mánáidgárdi golmmain ossodagain. Muđui lea gielddas sámemánáidgárdi Sieiddás, 5 km davábeale Deanušalddi gos maiddái gieldda stuorimus skuvla lea. Gielddas leat maid bajásšaddanguovddážat Bovccás, mii lea 20 km davábeale Deanušalddi, Deanu oarjjabealde, ja Juovlavuonas, mii lea 45 km davábeale Deanušalddi Deanu nuorttabealde. Buot dárogiel mánáidgárddiin lea muhtunlágan sámegiela- ja kulturfálaldat. Sirpmás, 50 km máttabeale Deanušalddi, ii leat šat mánáidgárdi. Sirpmá mánáide leat mánáidgárdesajit Ohcejoga mánáidgárddis Suoma bealde, dahje sii geavahit mánáidgárddiid Deanušalddis. Vuosttaš mánáidgárddit Deanus álggahuvvojedje 1979. Dat ledje Buolbmágis, mii lea moadde miilla máttabeale Deanušalddi, Suoma rájá lahka, ja vel Juovlavuonas. ¶
Deatnogátte mánáidgárdi lei vuosttaš sámi mánáidgárdi Deanus. Álggahuvvui čakčat 1979 Fanasgiettis, gos lea leamaš, ja ain lea ealas ja ođđajurddašeaddji sámebiras. Doppe bohte maid muhtumat dain vuosttaš mánáin, geat vázze Buolbmát skuvlla sámeluohká ((1)) . ¶
Diddi mánáidgárddis ¶
(Govva: Diddi mánáidgárdi) ¶
Dássážii leat Deanus leamaš njeallje sámemánáidgárddi: Deatnogátte mánáidgárdi Fanasgiettis ja Sirpmás (1979–2006), Diddi mánáidgárdi Deanušalddis (1987–), Sieiddá mánáidgárdi (1997–) ja Giellavealgu mánáidgárdi Deanušalddis (2006–). ¶
Anne Lise Varsi Solbakk ovttas mánáidgárdemánáiguin Siida museas, Anáris (Govva: Diddi mánáidgárdi) ¶
Okta sis geat leat bargan guhká sámi mánáidgárddiin, lea Anne Lise Varsi Solbakk. Son lea riegádan 1964:s, ja lea bargan sámeskuvllain ja mánáidgárddiin das rájes go skuvllas gearggai 20-jahkásažžan. Barggadettiin lea maid oahpu gazzan – son lea ovdaskuvlaoahpaheaddji ja hárjehallanoahpaheaddji, dasa lassin lea sus maid allaskuvlaoahppu duojis ja fágas «juoigan, drámá ja muitaleapmi» . 1991 rájes lea sus leamaš jođiheaddjiovddasvástádus iešguđet virggis mat buot leat čadnon sámi bajásgeassinbargui. Muitalus su bargoeallima birra lea maid muitalus Deanu sámi mánáidgárddiid birra. ¶
Anne-Lise lei Deatnogátte sámi mánáidgárddi jođiheaddji 1985–86. Deatnogátte sámiid searvi – NSR oamastii mánáidgárddi. Dalle ledje guokte ossodaga, Fanasgiettis ja Sirpmás. Anne-Lise de jođii ossodagaid gaskkas. Jagi maŋŋá, 1986–87, de jođihii fas Diddi mánáidgárddi, man Deanu sámiid searvi – NSR oamasta. Diddi mánáidgárdi lea dábálaš ássanvisttis Deanušalddis. ¶
Anne-Lise lea maid leamaš Sieiddá mánáidgárddi hoavda máŋga jagi. Sieiddá mánáidgárdi lea áidna sámi mánáidgárdi maid Deanu gielda oamasta. ¶
2006 rájes lea Anne-Lise jođihan ođđasamos sámemánáidgárddi Deanus, namalassii Giellavealgu mánáidgárddi. Giellavealgu rahppui Deanušaldái borgemánus 2006, seammás go Deatnogátte mánáidgárdi heaittihuvvui. Ledje unnán mánát badje-Deanus, ja Deanušalddi guovllus leat dán áigge eanet ahte eanet váhnemat geat háliidit ahte sin mánát galggašedje sámegiela oahppat. ¶
– Dál leat várra máŋga máná Giellavealgu mánáidgárddis geat eai oba gulage sámegiela ruovttus. Eará mánáidgárdebargit leat muitalan ahte dakkár dilis ferte olmmoš leat garas. Leat go don leamaš garas? – Garasvuohta sámegiela ja kultuvrra ovddideami ektui lea leamaš dárbbašlaš, muhto ii fal leat dárbu leat garas mánáid ektui. Mun lean leamaš garas dán ektui ahte fievrridit sámegiela ja kultuvrra ovddos guvlui, muđui livččii otná dan beaivve ge sámevuohta ja sámegiella badjelgehččojuvvon. Mánáidgárddit leat dehálamos ásahusat giela birgema ektui. Jus mánáidgárddis ii lihkostuva gielain, de giella jápmá. Garasvuohta lea maid dárbbašlaš váhnemiid ektui. Go gieldda mánáidgárdái álgen, de dadjen váhnemiidda ahte sii fertejit maid doarjut mánáideaset giela ektui. – Jáhkát go ahte váhnemat dál dihtet masa servet go mánáideaset bidjet sámi mánáidgárdái? – Dan sii sihkkarit dahket, muhto ii leat liikká doarvái. Otná servodat lea hohppos servodat, váhnemat áinnas háliidivčče mánáideaset čuovvulit, muhto áigi lea vátni, ja vuordámušat leat várra stuorrát mánáidgárdái. Mii galgat vuordit eambbo váhnemiin. Mun in bala gáibádus-sánis. – Sáhttá go nu vel geavvat, ahte váhnemat ohppet sámegiela mánáidisguin mánáidgárdejagiid mielde? – Juo, nu lea dáhpáhuvvan. Lean earret eará vásihan ahte passiivagielat olbmot leat álgán hállat sámegiela. ¶
Gieldda áidna sámemánáidgárdi Sieiddás – Álggus ledje guokte priváhta sámemánáidgárddi. Mo de Sieiddá mánáidgárdi šattai? – Váhnenjoavku lei bargan dan ala ahte gielda ásahivččii sierra sámi mánáidgárdeossodaga. Barge nu garrasit ahte loahpas fidnejedje Sieiddá mánáidgárddi, lea juo logi jagi dassái. Go Sieiddá mánáidgárdi lea gieldda mánáidgárdi, de dat ii biepma Sámeskuvlla seamma láhkai go eará sámemánáidgárddit. Doppe mánát mannet Montessoriskuvlii, ja Sieiddá skuvlii maid. – Manne nu? Mii lea erohus priváhta mánáidgárddiid ja gieldda mánáidgárddi gaskkas? – Gieldda mánáidgárdái ferte juohke mánná beassat, leš go sámegielat ruoktu vai ii. – Jus leat olu mánát geat eai gula sámegiela ruovttus, ii go dalle sáhte šaddat nu ahte sámegiella hávká? – Smávva mánáidgárddiin ii hávkka sámegiella, nu mo livččii stuorát mánáidgárddiin. Buot golbma mánáidgárddi bargi leat leamaš hui dihtomielalaš sámegielovddideaddjit, sii leat ovddidan giela ja kultuvrra dássálagaid. Giella oainnat ovdána doaimmaid bokte. Dan maid olmmoš bargá, dan muitá. Buot fáttáid maid mii leat čađahan min mánáiguin, leat mánáide báhcán muitui. ¶
– Go juo it áiggo leat garas mánáid ektui, mo de barggat gielain? – Lean olu bargan bargiid gielain, go min buolvvas lea dáruiduvvan sámegiella. Juohke bargočoahkkimis lea nubbi čuokkis leamaš giella – mo manná gielain? Maiddái juohke váhnenčoahkkimis lea giella leamaš fáddán. Váhnenčoahkkimis leat olu hállan giellastrategiijaid birra. Hui dávjá lean ávžžuhan váhnemiid CD:id oastit, čuojahit mánáide musihka ja lohkat sidjiide sámegiel girjjiid, vaikko ieža eai máhteš sámegiela. Sámegielas han leat dábálaš bustávat, ii leat veadjemeahttun lohkat vaikko ii ádde maid lohká. Váhnemat leat leamaš stuorra doarjjan, ja go sii čuovvulit mu ávžžuhusaid, de oainnán ávkki barggus. ¶
Láven maiddái stohkosiiguin álggahit váhnenčoahkkimiid, vai váhnemat galget beassat dadjat juoidá sámegillii. Lean vásihan juohke mánáidgárddis ahte measta buot váhnemat leat fárus stoahkamin. ¶
Mun in leat bággen mánáid hállat sámegiela, muhto lean oahpahan duhkoraddama ja fillema bokte. In leat goassege dadjan ahte dál fertet hállat sámegiela. In daja goassege njuolgga, divttán mánáid dárostit maiddái. Ii dárogiela galgga badjelgeahččat, de ohppet mánárt ges sámegiela badjelgeahččat ruovttoluotta. Galggašii čájehit beroštumi guktuid gillii. ¶
Muhto ferte bargat dihtomielalaččat gielain, smiehttat gos golahit astoáigge. Dien olis lea váhnemiin stuorra ovddasvástádus. Mánát galggašedje vásihit ahte sámegiella lea eará sajisge go mánáidgárddis. Ieš vikkan dan álo čájehit go mii leat mátkkis mánáidgárddiin. Vaikkoba go buvddas fitnat, jus doppe lea sámegielat bargi, de manan suinna dáikit. De mánát vásihit ahte giella eallá. ¶
Mánáidgárddis lea iežas buđetbealdu ¶
(Govva: Diddi mánáidgárdi) ¶
– Mo lea du mielas sámegielat Deanu servodat dál, dan ektui mii lei go sámi mánáidgárddit álggahuvvojedje? ¶
– Lean sámegielain bargan 20 jagi. Dán áigodagas lea sámegiella hirbmat ovdánan. Mus leat bealjit rahpasan maiddái boarrásut olbmuide dáppe guovddášbáikkis. Go jođán mánáiguin dáppe de vásihan ahte olbmot hállet eanet ja eanet sámegiela, leat eambbosat álgán sámegiela hállat maiddái olbmuid gaskkas. Mu mielas lea sámegiella ovdánan. Goittot ii leat maŋos mannan. Dan goit livččii dahkan jus eai livčče sámi mánáidgárddit! ¶
Britt Guttorm Gaup ja Ditti mánát cápmet suinniid. (Govva: Diddi mánáidgárdi) ¶
Britt Guttorm Gaup lea riegádan 1949 Hilláguras. Son lea bajásšaddan šibitdáluin ja boazodoaluin. Son lea vázzán Buolbmát mánáidskuvlla, Tana linjedelte ungdomsskole, mánáiddivššároahpu Hamaris ja ovdaskuvlaoahpaheaddjioahpu Voldas. Son lea dadjat juo oppa ollesolbmoagis bargan mánáid sámegiela ovddidemiin, álggus Guovdageainnu Johtti mánáidgárddis, muhto eanáš áigge Deanus. ¶
Britt muitala dás bargovásáhusaidis birra Deanu mánáidgárddiin, sihke priváhta ja gieldda mánáidgárddiin. Britt jođiha dál Deanu sámeskuvlla astoáigefálaldaga. ¶
– Deatnogátte mánáidgárdi álggahuvvui čakčat 1979. Lei vuosttaš sámi mánáidgárdi Deanus. Mun álgen dohko jođiheaddjin. Deatnogátte sámesearvi dat oamastii ja jođihii mánáidgárddi. Dat lei oalle hástalus, muhto mun ballen maiddái go váldogiellan galggai leat sámegiella. Mun dovden ovttaláhkái dego stuorra ovddasvástádussan dan go galggaimet fuolahit ja nannet sámegiela. Go dat lei dalle juo sáhka ahte dárogiella lea váldigoahtán eambbo ja eambbo saji mánáid gaskkas. Eambbo ja eambbo dárogielat olbmot ledje boahtán, náitaladdan deike Detnui, ja de lei šaddan mánáidgárddiid ovddasvástádussan njulget gielladili. Lei maid dieđusge ulbmil Deatnogátte sámesearvvis ahte mánáidgárdi fuomášuhttá birrasa man dehálaš giella lea, ja movttiidahttá olbmuid váldit sámegiela fas atnui beaivválaš giellan. ¶
– Eará bargiid gaskkas háliidan erenoamážit namuhit Helena Guttorm ja Anna-Liisa Guttorm-rohki. Deatnogátte mánáidgárddis lei ossodat sihke Fanasgiettis ja Sirpmás, ja moai Anna-Liisain doaimmaime goabbat sajis. Anna-Liisa lei okta dain gii barggai riikkarájáid rastá, son áŋgirušai hirbmat olu ovddidit oktasašbarggu rájá rastá, go mis han lea oktasaš sogat, oktasaš giella, oktasaš ealáhusat jna. Son han ráhkadii girjjiid maid iežas oanehis eallinagis, ja daid atnit mánáidgárddiin ja skuvllain. Mun jáhkán dat lea stuorra riggodahkan leamaš, go Anna-Liisa oaččuimet deike dán beallái bargat. Ja Helena Guttorm lea maid olu bidjan návccaid bargui dáppe, son lea maiddái bargan Diddi mánáidgárddis jođiheaddjin moadde jagi. Beasaimet váldit buoremus beliid Suoma ja Norgga mánáidgárdeárbevieruin veahkkin hábmet pedagogihka. ¶
– Daid áiggiid go álgen Deatnogátte mánáidgárdái, leimmet mii buohkat stoahkki ja movttat ja árgabeaivi ii deaddán... Mis eai lean matge oahpponeavvut, eai lean matge dán áiggáš plánat, eai matge dakkárat. Árgabeaivi lei árgabeaivi, mii válddiimet vuođu das, mii birrasis lei. Mii čuovuimet jahkodaga, ja dan mielde hábmiimet mii mánáidgárdebeaivvi. Mis ledje buohkain oktasaš mihtut: sámegiela dikšut ja nannet. Mánáidgárddiid eaiggádat, sámesearvvit, dieđusge bidje seammá mihtuid. Mii leat ovttasráđiid hutkan, guorahallan, bidjan doaimmaid, mo, goas, gos. Mis lei fágabiras. Dál leat buot dát almmuhuvvon girjji hámis, ja leat ráhkaduvvon plánat. ¶
– Lea go buoret vai fuonit go dál leat girjjit ja plánat? – Ná, sápmelaš olmmoš dat lea oainnát hui spontána. Dat váldá vuođu dás gos lea. Dat doaibmá luonddujierpmi mielde dat sámi olmmoš. Orru leamen hui oktageardán, muhto dat ii oba leatge oktageardán. Muhto girji lea dieđusge dehálaš dál, go dál lea ođđa buolva boahtán, ja áiggit leat rievdan. Girjjit leat dehálaččat. – Mii álggiimet váillahit oahpponeavvuid. Mii jođiimet máŋgii čoahkkimiin, Guovdageainnus finaimet Sámi oahpahusráđis, ja ozaimet veahkkeneavvuid – dat ledje ovdamearkka dihte govat, smávva girjjit – go bođii dárbu eambbo reaidduide ja oahpponeavvuide. ¶
Measta lea gal nu ahte eat mii nu guhkás dan listtus gal leat beassan. Mun lean dalle 80-logu rájes... go lean fitnan dain čoahkkimiin ja bargan dáinna, máŋgii dovdan ahte listui čálestit buot maid dárbbašit, dat lea dego juovlastállui čálestit sávaldatlisttu. Ja ii ba leat guhkes áigi ge, go oidnen dan listtu fas ja mun oainnán ahte lea ollu mii ii leat vel boahtán. – Jáhkát go don ahte mánáidgárddit livčče doaibman vel buorebut eanet oahpponeavvuiguin? – Mun gal jáhkán ahte jus livčče eambbo veahkkeneavvut, de livččii várra buoret. Dat dat gal leat giela nannemin. Lea mearri maid olmmoš ieš veadjá hutkat. ¶
Dálá áigi lea eará go álgoáigi. Leat eará gáibádusat, dán áigge galgá eambbo dokumenteret maiddái. Diet stuorrá gáibádus ii lean dalle. Leaččan go obage namman čállán gosage dalle, muhto dál! Ja it don sáhte okto maidege dokumenteret, dus ferte leat masa čujuhit, makkár veahkkeneavvu leat geavahan, man gáldus leat gávdnan ... it don sáhte nu ovttageardánit: «Mun lean hállan dien birra.» Ii leat oba dohkálaš ge! Dál leat olu stuorát gáibádusat bargiide. ¶
– Ledjen moaddenuppelot jagi Deatnogátte mánáidgárddis. De almmuhii Deanu gielda virggi mii lei vuoiga dego stellejuvvon munnje, iežan mielas goit. Lei dakkár virgi mii galggai čalmmustahttit sámegiela ja sámi kultuvrra buot gieldda dárogiel mánáidgárddiin. Dát bargu lea maid leamaš hui somás bargu! Lean dainna bargan logi jagi, gitta čavčča 2007 rádjái. Mu váldobáiki lei Deanušalddi mánáidgárdi. Álggus ledjen dušše doppe. Muhto de álgen johtit daidda eará mánáidgárddiide, Juovlavuona mánáidgárdái ja Stáločoru mánáidgárdái, mii lei Bonjákasas, ja dál lea Bovccás. Lea leamaš munnje hui riggodat oahpásmuvvat gielddain. Ferten gal dovddastit ahte vuolgit vel guhkkelii eret čielga sámegielat guovllus sámegiela čalmmustahttit ii álo orron nu lunddolaš álggus, muhto go mun oahpásmuvven olbmuiguin, bargiiguin, mánáiguin, váhnemiiguin, de lei hui miellagiddevaš bargu. Mun in goassege dovdan vuostehágu iežan barggu ektui. ¶
– Ja dát dáhpáhuvai seammá áigge go Deanus ledje stuimmit skuvlla oahppoplána hárrái? – Mun álgen dán bargui dan jagi go dáppe Deanus ledje dat stuorra bajilčállagat, ja diet oahppoplánaášši. Lei iešalddis dego sámevuohta livččii nohkan dáppe gieldda guovddážis. Muhto dát stuibmi dego morránahtii olu olbmuid, olbmot šadde ságastallat dán birra káffebeavddis, ja mun gal vuhtten ahte dát lei mu bargui hui stuorra ávkin. Dieđusge ledje doppe olbmot geat mu barggu eai váldán nu vuhtii, muhto in mun gal sáhttán álgit nu olu dan birra smiehttat. Mun ledjen barggus, ja mun geahččalin iežan barggu bargat, ja mu bargoskihpárat ledje hui ustitlaččat ja hui bures válde mu vuostá go bohten. In leat goassege dovdan ahte dáppe livčče vuostemiella. Váhnemat maiddái ledje hui positiivvat. Ledje dieđusge dat maid geain ii lean sámeduogáš, muhto eai dat atnan goit issorassan dan go sin mánát ohppe lávlagiid sámegillii, ivnniid birra, beivviid birra jna. Ledje dieđusge muhtumat geat oaivvildedje ahte su mánnái ii leat lunddolaš dakkára oahppat. Muhto mis han lea giellaláhka, ahte ii sáhte garvit dan. ¶
Muhto mun lean várra menddo álkidit dohkkehan dan ahte mun ledjen okto dakkár virggis. Livčče galgan eambbosat. Nu mun dovden go doppe johten, oktii vahkkus fitnat, dat lei dego goaikkanas ábis. Muhto nugo Pedar Jalvi lohká: juohke goaikkanasas, go dat čoggojit... Hás das boahtá juoidá loahpas? ¶
– Go mun jurddašan... de persovnnalaččat lea leamaš hirbmat riggodat dat bargu maid mun lean beassan bargat. Lean beassan ahtanuššat, ja lean ovttaláhkái beassan dovdat iežan hui stuorisin go mánáid gaskkas lean beassan bargat. Muhtun olbmot leat mus jearran: «Ja gillet čivggaiguin bargat! It go don váibba?» Dieđusge váibá olmmoš, muhto dieđán mun livččen váibán eará barggus maid. Mun measta balan ahte servodagas maid lea dat oaidnu, dat ii daddjo, muhto mun dovddan dan; ahte bargat mánáiguin – dat ii leat mange veara. Dat eai bija máná dilálašvuođa nu guovddážii eaige láže dili dan láhkai mo galggašii. Galggašii leat buorre sadji, buorre dilli, mánáidgárddit leat álo bargan hui gáržát. Mii hállat hui olu plánaid birra, oahpponeavvuid birra jna. Muhto jus don álo galggat hui gáržát orrut, lea olu maid it sáhte ovddidit dalle. Mánát dárbbašit saji ja ollesolbmuid, ja mu mielas berrejit eiseválddit láhčit diliid buorebut vai mánát sáhttet ahtanuššat buoremus lági mielde. Olu mánát leat guhkit áigge mánáidgárddis go váhnemiid luhtte árgabeivviid. Danin leat mánáidgárddit nu dehálaččat! ¶
– Dáppe Deanus leat min ovdaskuvlaoahpaheaddjit leamaš erenoamáš viššalat ja čeahpit. Sii leat ráhkkanahttán nu olu mánáid sámeskuvlii ahte skuvla lea spagga dievva. Jus smiehtan daid mánáidgárddiid birra de hui dávjá smiehtan daid olu áŋgiris olbmuid geaiguin bargen ovttas. Dat fas addá munnje movtta bargat ain viidásabbot. Ja de háliidan giitit nu olusiid dan áiggi ovddas go mun lean bargan mánáidgárddiin. ¶
Áhčit ja mánát mánáidgárddis. Viktor Trosten gurutbealde (Govva: Diddi mánáidgárdi) ¶
Viktor Trosten lea riegádan 1954. Son lea inšenevra, ja sus lea iežas fitnodat. Son lea Deanu sámiid searvvi ruhtadoalli. Son lea leamaš fárus huksemin Diddi mánáidgárddi, ja buot su golbma máná leat vázzán doppe. Viktor lea ruhtadoalli-doaimmas leamaš fárus stivremin Diddi mánáidgárddi 17 jagi. Dasa lassin son lea Badje Deanu siidaisit ¶
– Don oaivvildat ahte oažžubehtet menddo unnán almmolaš ruhtadoarjaga? ¶
– Ii sáhte bidjat seamma málle mielde go dárogiel mánáidgárddiide. Sámi mánáidgárdi han lea oahppoguovddáš. Mánáid gielalaš bajásšaddanbiras galggašii leat Sámedikki vuosttaš prioritehta, dás lea sáhka birgehit sámegiela. 2005-prognosa čájeha ahte giellaguoddiid lohku unnu ja unnu. Loahpaloahpas gahččet eret lunddolaččat buot sámegiel bargosajit jus dušše dat sámit báhcet geain ii leat go gákti ja leavga. Sii eai leat kulturguoddit, eai ge giellaguoddit. ¶
– Galggašeimmet oažžut páhka, ahte go váhnen bidjá mánás sámemánáidgárdái de galggašedje dát váhnemat seammás oažžut sámegieloahpu. Galggašii dahkkot šiehtadus váhnemiiguin, ahte sii geatnegahtášedje iežaset oahppat sámegiela, dahje oahppat čállit sámegiela. Sii ges galggašedje oažžut friddja barggus bálkkáin dan botta go sámegiela ohppet. Dan mađe ferte leat, jus giela galgat birgehit. ¶
((1)) Buolbmát skuvlla sámeluohká, Buolbmát sámeskuvlla ja dálá Deanu sámeskuvlla birra logat eambbo Sámi skuvlahistorjá 2 -girjjis. ((2)) Badje-Deanu siida lea dološ siidavuogi mielde huksejuvvon searvi. Sullii 70 bearraša Lišmmajogas máttás oarjjábeal Deanuleagi leat fárus siiddas, mas bearašnjunnožat dahket norrasa/goahtegearrega (stivrra) dološ vuogi mielde. Siiddas lea maid eallilan olbmuid ráđđi, mas siidda golbma boarrásamos olbmo leat fárus. Siidda váldoulbmil lea váldit vára miellahttobearrašiid ekonomalaš ja kultuvrralaš árbbis stuorraservodaga ektui. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Edmund Johansen, Gussanjárga 2007 (Foto: Basia Głowacka) ¶
Edmund Johansen lea riegádan 1946:s ja bajásšaddan Gussanjárggas Lágesvuonas, gos ain orru. Álbmotskuvlla son váccii 1953–60, belohahkii Gussanjárggas, belohahkii Davvesiiddas. 1964–65 son váccii eanandoalloskuvlla Deanus. Edmund lea bargan feara maid, ee. dákse- ja ambulánsavuoddjin, goaivun, rádjohoavdan, rehketdoalvun, Stáhta geahččalandálu bargin ja duojárin. Dál soai eamidiinnis Eliin jođiheaba , mas gávppi lassin lea gáffadat turistaáigge ja iešguđetlágan fálaldagat turisttaide. ¶
Ruoktot vuojidettiin Sámi skuvlahistorjjá 2 -girjji almmuheamis Deanus 2007 borgemánus dárbbašeigga dán artihkkala čálli ja govvideaddji idjadansaji Gussanjárggas. Edmund válddii munno vuostá ja dieđusge šattaimet ságastallat skuvlahistorjjá birra. Namuheimme ahte čuovvovaš girjjis galgá leat okta artihkal Gussanjárggas, muhto háliidivččiimet gal eanetge oažžut. Nu geavai ge ahte fertiime máhccat. Maŋŋá go Edmund lei lohkan Richard Bergha muitalusa ((1)) , de muitališgođii: – Juo, mus lei Richard Bergh oahpaheaddjin guokte jagi, vuos jagi boares bráhkkaskuvllas, de maŋŋil jagi go ođđa skuvla lei huksejuvvon. Muhto divtte mat mu álgit álggus. ¶
– Vuosttaš luohkás mis lei duođaid ártegis olmmái oahpaheaddjin. Ferten dadjat ahte son duođaid darvánii min muitui. Son bođii Oslos, lei sullii 70 jagi boaris, ja lei galgat rievtti mielde leat ealáhagas. ((2)) Álo sus lei čáhppes readdju ja vilges báidi badjelis ja čuolmmastat čeabehis. Leimmet oalle suorganan ahte dákkár olmmái sáhtii ihtit unna sámi gilážii. Dalle go álggiimet skuvlii, de son lei juo ráhkadan 15–20 čujonasa sieđggas. Dat eai galgan dušše geavahuvvot čujuhit távvalii, muhto maiddái áitinreaidun. Go čujonas bávkkehii oahpaheaddjibeavdái dahje oahppibeavdái, de dávjá doddjui, nu ahte čujonasrádju unnui dálvvi mielde. Mis ii lean lohpi doallat gieđaid beavddi vuolde. Fertiimet bidjat gieđaid beavddi ala, ja de oahpaheaddji časkkii čujonasain beavdái juste gieđaid ovdabeallái nu ahte dovddaimet šuva. Muhto oktii muhtun oahppi fáhkkestaga hoigadii suorpmaid ovddosguvlui juste dalle go oahpaheaddji časkkii. Gánda dieđusge lápmašuvai, ja dalle dát vierru nogai. Muđui vurddii heahpanančiehka go leimmet dahkan juoidá boastut, dahje baicce dahkan juoidá masa oahpaheaddji ii liikon. ¶
– Nu ahte go mii nuppi luohkás oaččuimet Richard Bergh oahpaheaddjin, de lei stuora nuppástus. Son han lei šiega olmmái, ii ge lean go 20-jahkásaš dalle go bođii deikke. Son ii baldán min, muhto nagodii baicce movttiidahttit min. Sus lei stuora beroštupmi álbmotmáidnasiidda ja lávii lohkat máidnasiid midjiide. Na, min mielas lei son maid veahá ártegis olmmái. Son han bođii eará máilmmis, ii ge lean hárjánan dakkár bargguide maid buohkat barge min guovlluin. Dasa lassin son balai seavdnjadis. ¶
– Dalle go mun šadden bajás hupme ain eatnasat Gussanjárggas ja muđui siskkit Lágesvuonas sámegiela. Mu áhčči lei sámegielat, muhto mu eadni lei Viestterállasis eret ja humai dušše dárogiela. Danin hubmui eanáš dárogiella min ruovttus. Ieš hupmen gal veahá sámegiela vuosttaš jagiid, muhto dan áiggi go álgen skuvlii, de jámiiga mu eagiguovttos ja dalle ii hubmojuvvon šat eambbo sámegiella min ruovttus. Dan maŋŋá in leat hupman ollu sámegiela, muhto ipmirdan gal measta visot. ¶
Mu ahkásaš ohppiid gaskkas ledje muhtimat geat eai báljo máhttán maidege dárogillii go álge skuvlii. Oainnán ahte Richard Bergh čállá ahte dušše boares olbmot sámástedje. Jáhkán ahte son ja earát geat bohte olggobealde, eai fihtten man ollu sámegiella ain lei anus dan áiggi. Measta buohkat han ledje guovttegielagat, ja go muhtin olggobeale olmmoš bođii, de buohkat molso dárogillii. Earát sáhtte danin álkit jurddašit ahte olbmot dáppe dušše dárostedje gaskaneaset olles áiggi. ¶
Muhto dan maŋŋá lea dáruiduhttin vuoitán dan mađe ahte dál leat dušše boares olbmot geat sámástit dáid guovlluin, ja sii maid geavahit giela oalle unnán. ¶
Skuvllas han lei visot dárogillii. Muhtin oahppit sámástedje gaskaneaset, in ge muitte gullan ahte oahppit livčče soaimmahallan dan dihte go sámástedje. ¶
– Soađi maŋŋá lei huksejuvvon bráhkkaskuvla Gussanjárgii, ja doppe mun vázzen skuvlla vuosttaš guokte jagi. Gussanjárgga skuvla lei juhkkojuvvon guovtti oassái, ja smávvaskuvla ja stuoraskuvla vázze skuvla vurrolaga juohke nuppi beaivvi. Lei dušše okta oahpaheaddji geas lei buot oahpaheapmi. ¶
Eiseválddiid plánaid mielde galggai skuvla leat dáppe dušše dassážii go Davvesiidda stáhtainternáhtta lei huksejuvvon ođđasit, dalle galge buot siskkit Lágesvuona mánát čohkkejuvvot dohko. Čakčat 1955, go mun galgen álgit goalmmát luohkkái, lei Richard Bergh fárren álgin dihte oahpaheaddjiskuvlii, ja ođđa oahpaheaddji lei boahtán lulde, Bjørg Haugland (maŋŋil náitalan Nørve). Muhto čavčča mielde gárvánii Davvesiidda internáhta, ja oahpaheaddji ja oahppit galge sirdojuvvot dohko. Oahpaheaddji vulggii, muhto oahppit eai mannan fárrui, go váhnemat biehttaledje ja manne skuvlastreikii. Streaika bisttii gitta skuvlajagi lohppii. Dalle lei suohkan mearridan hukset ođđa skuvlla Gussanjárgii, ja váhnemat ledje mieđihan sáddet mánáid Davvesiidii dassái go ođđa skuvla lei huksejuvvon. Min váhnemat dubmejuvvojedje máksit sáhkuid skuvlastreaikka dihte, muhto sáhkut eai dáidán goassige berrojuvvot. ¶
Dan jagi go skuvlastreaika bisttii, de midjiide ii lágiduvvon makkárge oahpaheapmi. Barggaimet ovttas váhnemiiguin, boarrásepmosat ledje guollebivddus ja buohkat veahkehedje šibihiiguin, fievrridedje muoraid ja čázi ja serve obalohkái buotlágan bargguide. Dan jagi go eat lean skuvllas, oahpaimet gal erenoamáš ollu ruovttus ja fertiimet váldit eambbo ovddasvástádusa go dalle go leimmet skuvllas gaskkohagaid. ¶
– Streaikka maŋŋá fertiimet dattetge mannat Davvesiidii. Dat lei garra áigi máŋgga láhkai. Davvesiidda girkobáikkis hálddašedje dážat, go fas buot eará báikkiin siskkit Lágesvuonas orro eanaš sámit, ja mii dovddaimet ahte Davvesiiddas sihke oahpaheaddjit ja oahppit badjelgehčče sámečivggaid vuonain; oaččuimet ipmárdusa ahte mii leimmet vuolit dásis servodagas go dážat. ¶
Dán áigge ii lean ollesjagigeaidnu Lágesvuona birra, ja dálvet fertejedje fievrridit min fatnasiin. Muhto siskkimus osiin vuotna galbmo dálvet ja báikkálašfanas ii sáhttán mannat Gussanjárgii. Jiekŋarávda sáhtii leat gitta 5 km vuonas olggos ja dalle fertejedje váhnemat vuodjit min dohko heasttain ja reagain. De fertiimet vuordit doppe jiekŋarávddas dassái go fanas bođii, ja dat sáhtii leat juobe 1–2 diimmu maŋŋonan. Muhto báikkálašfanas ii sáhttán boahtit áibbas jieŋarávdiige, nu ahte mii fertiimet suhkanfatnasiin báikkálašfatnasii. Ovdal go olliimet Davvesiidii dagai fanas mohki maiddái eará báikkiin, nu ahte mátki sáhtii ádjánit máŋga diimmu. Iige das doarvái, dasa lassin lei Davvesiiddas nu coagis ahte báikkálašfanas ii sáhttán mannat gitta gáddái. Fertiimet fas unnit fatnasii. Dasa min loktejedje borjasiin maid luite báikkálašfatnasis vinššain. Muhto go ledje alla bárut ii lean álo nu álki deaivat, ja balaimet gártat merrii dahje cikcasit fatnasiid gaskii. Dat lei duođaid heaggavárálaš skuvlamátki. ¶
– Mii geat bođiimet Gussanjárgga skuvlabiirres, ja geat leimmet massán measta olles skuvlajagi, biddjojuvvuimet njuolga dan luohkkái masa mii rievtti mielde gulaimetge. Eat ožžon makkárge veahki duohpat dan maid leimmet massán. Ieš biddjojuvvojin njealját luohkkái, gos measta buohkat ledje vázzán dábálaš goalmmát luohká. Máŋgasis mis ledje dasa lassin lohkan- ja čállinváttisvuođat ja/dahje giellaváttisvuođat. Šattai garra bargu beassat bajás maŋit jagi, vai eat livčče dárbbašan vázzit seammá ceahki vel oktii. Eai buohkat nagodan dan. ¶
Internáhtas lei gárži, sáhtiimet leat juobe viđas ovtta lanjas. Lei hui garra disipliidna, visot galggai mannat diimmu mielde. Borramuš lei dávjá heittot, erenoamážit giđđat sáhtii biergu leat nu goston ahte ii lean borahahtti. Ii leat eahpádus dan ektui ahte internáhtas jávkkai borramuš mii lei ostojuvvon midjiide, muhto maid mii eat ožžon. Muhtumin njágaimet borramušrádjui, doppe oinniimet buriid borramušaid mat eai goassege boahtán min beavddi ala. Láibesuvli lei garrasit rašonerejuvvon, oaččuimet dušše guokte bealle láibevajahasa suvlliin, jus áigguimet borrat eambbo, de lei dušše láibi margariinnain. ¶
Jus muhtin oahppi lei dahkan juoga boastut, de lei dábálaš ahte šattai oktasaš ráŋggáštupmi, omd. sáhtte biehttalit mis veaigemállása dahje eahkesborramuša. ¶
– Skuvlastreaika lei bahča riidu ja vuostálašvuođat ledje bastilat guhká dan maŋŋá. Mis mánáin geat leimmet streiken, ledje gealdašuvvan gaskavuođat sihke oahpaheddjiide, internáhttabargiide ja ohppiide geat ledje Davvesiiddas eret, ja maiddái báikkálaš olbmuide doppe. Vuostálasvuođat ledje belohahkii čadnon dasa ahte eanaš mánát internáhtas ledje sámit, go fas eatnasat girkobáikkis ledje dážat dahje geat oidne iežaset dážan. Dážat birgejedje álkibut skuvllas gos visot lei huksejuvvon dárogiela ja dáža kultuvrra ala. Mis lei maiddái ipmárdus ahte gili oahppit sáhtte dahkat eambbo go maid mii sáhtiimet. Oahpaheaddjit eai ráŋggáštan nu garrasit daid ohppiid geain ledje váhnemat gilis. ¶
Orui leame nu ahte Gussanjárgga mánát galge ráŋggáštuvvot streaikka dihtii. Mii eat beassan mannat ruoktot juohke vahkkoloahpa, ledje internáhta jođiheaddjit geat mearridedje goas beasaimet mannat. Oktii ledje lohpidan ahte galggaimet beassat mannat ruoktot. Muhto go vahkoloahppa bođii, de eat beassan dattetge vuolgit. Lohke, ahte dan sadjái galggaimet beassat mannat maŋit vahkkoloahpa. Logaimet ahte eat jáhkkán sidjiide. Dalle sii oste bileahtaid báikkálašfatnasii ja juhke daid midjiide gasku vahku. Muhto go vahkkoloahppa bođii, de dadje vuot ahte eat liikkáge beassan vuolgit, ja áigo čoaggit bileahtaid ruovttoluotta. Muhto dalle šattai albma stuibmi. Biehttaleimmet máhcaheames bileahtaid. Dalle sii vižže risttalašvuođaoahpaheaddji guhte sárdnidišgođii oskku ja morála birra midjiide, ahte galggaimet jeagadit fuolaheddjiid jna. Muhto dan eai livčče galgan dahkat, dasgo mun máhtten buot logi báhkkoma bajil, ja lohken ahte sii ledje ieža rihkkon dan báhkkoma mas daddjo ahte ii galgga gielistit. Njuikejin risttalašvuođaoahpaheaddji ala, časken su koaffariin ja bággejin su bivdit ándagassii. Ovdalaš leimmet nagodan sáddet dieđu ruovttuide, ja váhnemat bohte viežžat min. Oahpaheaddjit orro leame ipmirdan ahte ledje mannan beare guhkás. Dat maid mun ledjen dahkan ii goit dagahan makkárge čuovvumušaid munnje. Ii hubmon eambbo dan birra. ¶
Vásáhusat Davvesiidda internáhtas dahke ahte máŋgasat mis šadde hui eahpideaddjit, ja badjánii bistevaš eahpeluohttámuš buot eiseválddiide. Leimmet jámma opposišuvnnas, seammás mii mánát doarjjuimet guđet guimmiideamet, ii goassege dáhpáhuvvan ahte livččiimet šláttardan. ¶
Sáhttá dieđusge jearrat manne váhnemat eai reageren eambbo dan vuogi vuostá maid mii vásiheimmet. Jáhkán dasa leat guokte siva. Vuosttažettiin ledje ieža sordojuvvon mánnávuođas internáhttaskuvllas, sii balle vuostálastimis eiseválddiid. Nubbin sivvan lei, ahte eat muitalan visot ruovttus. Go viimmat bođiimet ruoktot, de guđiimet skuvlla maŋábeallái, ja háliideimmet jurddašit dan birra nu unnán go vejolaš dan áiggi go leimmet ruovttus. ¶
– Maŋŋil dan guokte jagi, maid leimmet Davvesiiddas, beasaimet álgit ođđa, aiddo huksejuvvon Gussanjárgga skuvlii, ja doppe oaččuimet fas Richard Bergh oahpaheaddjin. Son lei čeahppi háhkat veahkkeneavvuid skuvlii, nu ahte mis ledje ollu miellagiddevaš oahpponeavvut, mat dan áiggi eai gal máŋgga eará skuvllas gávdnon. Muittán ee. ahte mis lei čuovgagovaid čájehanmašiidna. ¶
Artihkkalis rábmo Richard Bergh man buorre dat lei, go mis lei joavkolatnja. Dasa ferten gal lasihastit ahte eai buohkat vásihan dan ovdamunnin. Alddán mus ledje lohkan- ja čállinváttisvuođat, ja dávjá bijai mu dan joavkolatnjii bargat okto. Dan in dovdan veahkkin, baicce nu ahte čohkkájin doppe čájáhusas. ¶
Muittán ovtta dáhpáhusa go leimmet 6. luohkás, ja leimmet juo ruovttoluotta Gussanjárggas. Čuoiganlihttu (Skiforbundet) lei dalle gávnnahan ahte sii galget nannet ohppiid fysalaš hárjehallama, ja sáddejedje čuoiganbagadalliid skuvllaide miehtá riikka. Danin mis galggai leat čuoiganbeaivi olles beaivvi. Álggos iđđedis mis lei diibmu teoriija ja de manaimet «Duiskkaluohkái» . Ránnjágánda, gii lei guhtta jagi boaris, ja ii lean vel álgán skuvlii, háliidii maid searvat dán fearánii. Son bođii gummestevveliiguin ja áhčis sabehiiguin ja čierastii ovdal min. Bagadalli galggai rievtti mielde čierastit vuosttažin čájehan dihte midjiide, muhto 6-jahkásaš gearggai ovdal su. Son čierastii olles luohká vulos – ja bisui čuoččut. Su maŋŋá čierastii dasto bagadalli, muhto son ii dovdan luohká ja ravggai ja roasmmahuvai beallejámasin. Dalle son páhkkii diŋggaidis ja logai ahte sus ii lean mihkkege dáppe dahkamušaid go 6-jahkásaččatge ledje čeahpit čuoigat go son. ¶
Eará faláštallan mainna hommáimet lei spáppačaskin, dat lea boares vierru mearrasámi guovlluin. Ja de mii gilpiimet. Dasa mii hutkkaimet oalle mohkkás vugiid ja njuolggadusaid. ¶
1959 juovllat. Čájálmasas "Jovsset ja su vieljat" . Edmund Johansenis lei gáibideaddji rolla Jovssehin. Son dulko farao (Oddbjørn Karlsen) nieguid, ja Arne Johansen ja Inge Henriksen leaba vávttat. ¶
(Govva: Richard Bergh) ¶
– Mus ledje stuora lohkan- ja čállinváttisvuođat, inge goassege nagodan čállit riekta. Ja oahpaheaddjit eai goassege vuollánan láitimis buot mu meattáhusaid. Dat ii lean dušše dárogielfágas; go mis ledje lohkan- ja čállinbihtát rehkenastimis, de sii divvo mu dárogiela doppe maid, ja vajálduhtte ahte rehkenastin han galggai leat váldoášši. Nie dovden, ahte mus lei dušše okta fága skuvllas – dárogiella. Váiben nu daid bissovaš cuoigumiidda mu meattáhusaid birra, ahte mahkáš lohkkadin iežan, in luoitán ovttage sisa. ¶
Geahččalin dalle buhttet dan ja gávdnat vugiid mo sáhtášin čájehit ahte birgen bures. Ohppen ollu bajil, ja guldalin ollu radio. Das čuvvon mielde buot prográmmaid mat muitaledje diehtaga ja teknihkalaš ovdáneami birra. Danin dihten ollu maid oahpaheaddji ii diehtán. De jerren skuvllas dan birra ja ožžon oahpaheaddji čilget. Go son lei čilgen nu bures go máhtii, sáhtten dadjat ahte ii fal leat nu, go maŋimus dutkan čájeha ahte ... . Dat han šattai dieđusge čuolbman oahpaheddjiide. Loahpas vuollánedje čilget go mun jearragohten, de baicce bivde mu muitalit maid dihten maŋimus ságaid dien ja dien fáttá birra. Nie ledjen iešalddis iešdiđolaš go válden ieš ovddasvástádusa iežan oahppamis. Dien láhkái ledjen gal rievtti mielde iežan áigán ovddabealde, maŋŋil han lea šaddan eanet aht' eanet bivnnuhin ahte oahppit galget ieža ohcat máhtu. Dat ii lean nu dábálaš boares skuvllas. ¶
– Vaikko mis ledje ollu negatiivvalaš vásáhusat, de lei sihke váhnemiin ja ohppiin oppalaččat positiiva oaidnu skuvlii ja oahpahussii. Oinniimet ahte sii, geain lei oahppu, sáhtte oažžut barggu mas čohkkájedje kantuvrrain, go fas oahpu haga gárttai hoiganjorriid hoigat ja rahčat ja bilidit dearvvasvuođas. Min váhnemat oidne maiddái ahte lei dárbbašlaš midjiide oažžut oahpu, vai beassat váikkuhit iežamet eallimii, iige unnimusat dan dihte vai sáhtášeimmet birget ekspearttaiguin geat bohte lulde ja galge mearridit visot. Maiddái ođđa áigi mii dalle lei boahtime el-rávnnjiin, mohtoriiguin ja ođđaáigásaš veahkkeneavvuiguin dagai ahte mii dárbbašeimmet oahpu. Mis mánáin lei dávjá dat oaidnu ahte háliidit čájehit ahte mii gal maid sáhttit birget. ¶
Muhto dat ii mearkkaš ahte leimmet duhtavaččat oahpuin maid skuvla attii. Dávjá sihke oahpaheaddjis ja oahppogirjjiin lei duogáš áibbas eará máilmmis. Mis njulgestaga váilo referánssat min árgabeaivvis dan ektui mii girjjiin lei čállojuvvon, nugo togat, girdit ja dakkárat maid eat lean goassege oaidnán. Mis han ii lean el-rávdnji ge, ii ge telefovdna dan áiggi. Danin mii dárbbašeimmet čilgehusa ollu áššiide mat girjjiin ledje, muhto oahpaheaddjit, geat bohte guovlluin gos dákkár diŋggat ledje dábálaččat, eai dávjá ipmirdan ahte mii leimmet dárbbašit čilgehusa. Leimmet sáhkkit ja háliideimmet diehtit, muhto go eat ožžon čilgehusa, de moaráhuvaimet ja heittiimet jearramis. Dávjá roahkkaseimmet dakkárii maid eat ipmirdan dan sadjái go jurddašit dan maid galggaimet oahppat. ¶
Nuppi dáfus fas min iežamet máilbmi ii ožžon makkárge saji skuvllas. Ii oktage leat jearran mis makkár máhtu ja oahpu mii dárbbašit. Eanaš dan máhtus maid lean dárbbašan, lean oahppan skuvlla olggobealde. Máŋgasat leat jearran mus, gos lean oahppan garraduoji. Dan lean oahppan iežan eallima oassin. Mii mánát geavaheimmet niibbi ja ákšu nu árrat ahte eat oba muittege goas álggiimet dainna. Leimmet mielde muorrameahcis, ráhkadeimmet ieža stohkosiid niibbiin ja ákšuin, oahpaimet ieža šliipet bargoreaidduid. Lei dego fidnoskuvla ruovttus. Máŋgasat mu fulkkiin dahke buot lágan muorrabargguid, nugo sojahit reaskkaid, stáhppet eabbáriid, divvut fatnasiid, duddjot ávskáriid jna. Fertiimet leat hutkái, ráhkadeimmet áđaid dárbbu mielde. Duddjuimet heastareagaid, gielkkáid, beasselihtiid murjemii. Buohkat máhtte dan, dat ii lean sierra fidnu dahje profešuvdna. Ja dát leage dat mii lea sámi duoji vuođđu. ¶
Ii gávdnon mánáidgárdi ii ge skuvlaastoáigeortnet, váhnemat fertejedje váldit min mielde vaikko man unnit de leimmet, go bargu fertii dahkkojuvvot. Juo 5-6 jahkásažžan suhkagođiimet unna fatnasiin. Dalle váhnemat čatne fatnasa guhkes báttiin, vai galge oažžut min gáddái fas, jus omd. šattaimet gáhčahit áirruid. Midjiide lei hástalus máhttit dađistaga eanet, nugo mannat guhkkelii ja guhkkelii meahccái. Gárdduimet, bivddiimet guliid maid dasto vuvddiimet ja diniimet lummaruđa. Dán áigge mánát suddjejuvvojit badjelmearálaččat, galgá fáktet sin juohke láhkai, sii eai oaččo geavahit bastilis bargoreaidduid jna. ¶
Earret dan maid ohppen bearrašis bajásšaddamis, de lean iešoahppan duojár. Mus ii leat makkárge formálalaš oahppu duojis, in ge leat váillahan dan. In fal, formálalaš oahppu; dat lea vearrámus maid gulan. Mii geat leat bargan dainna olles eallima, mis lea dat bastileamos gelbbolašvuohta, ealli gelbbolašvuohta. Muhto oahpahusservodagas mii eat dohkkehuvvo. Go lei duodjekursa, rávesolbmuidkursa fágareivii, de fertejedje gávdnat oahpaheaddjin boares áhku gii máhtii árbevirolaš duoji. Muhto son ii beassan čállit namas duođaštussii, vaikko lei ge son guhte lei oahpahan. ¶
Edmund Johansena bázzi "Kultuvra addá oadjebasvuođa" lea govviduvvon 1997 sámi oahppoplánas. ¶
(Govva: Ivar Murberg © Edmund Johansen / BONO) ¶
– Máhttu árvvoštallojuvvo iešguđet láhkai dan mielde geas dat máhttu lea. Muhtun dutki logai munnje: «Vaikko man ollu máhttu dus leaš, de das ii leat makkárge árvu servodagas – dat maid don logat ii leat eará go čuoččuhus. Muhto juos don oaččut mu lohkat dan seamma, dalle dat fáhkkestaga šaddá máhttun.» Formálalaš máhttu lea áidna mas lea árvu, reála máhtus ii leat makkárge árvu. ¶
Dakkár unna gilliservodagain go Gussanjárggas leat olbmot álo ferten máhttit feara maid. Fertejedje máhttit ávkkástallat meahci, bivdit guliid, bargat šibihiiguin, snihkkárastit, goarrut, gođđit ja divvut visot maid geavahedje. Eai gávdnon ekspearttat maid viežžalit. Dat dagahii ahte olbmot šadde hui máŋggabealagin. Dalle go ledjen soahteveagas logai muhtun offiseara ahte jus son lei beassat válljet, de livččii son háliidan joavkku mas livččii lean dušše finnmárkulaččat, dasgo sii máhtte goit juoga buot bargguid birra. ¶
((1)) Richard Bergha muitalus lea mielde dán girjjis. ((2)) Leif Isaksena girjjáža Kunes skole i tidsrommet 1946–1979 mielde su namma lei Karl Hagen ja son lei Svarstadas, Vestfoldas eret. ¶
Eará artihkkalat girjjis Sámi skuvlahistorjá 3 ¶
Artihkal girjjis Sámi skuvlahistorjá 3 . Davvi Girji 2009. ¶
(Govva luoikkahuvvon Inger Johansenis) ¶
Inger Johansen lea jearahallan njealljása sis geat leat bargan lullisámi mánáidgárddis, dahje geain lea dahje lea leamaš mánná mánáidgárddis. Son lea doavttergrádastipendiáhtta sámi allaskuvllas mas fáddán lea lullisámi sosiolingvistihkka. Son lea riegádan j. 1977 ja bajásšaddan Orkangeris Lulli-Trøndelagas. Sus lea masteroahppu davviriikkalaš gielladiehtagis maid lea váldán NTNU:s, ja das lei fáddán lullisámegiela ealáskahttin. ¶
Anita Dunfjell Aagård sámi skuvlakonferánssas Romssas j. 2003 ¶
(Govva: Svein Lund) ¶
Anita Dunfjeld Aagård bargá oahpaheaddjin lullisámi skuvllas (Åarjel-saemiej skuvle). Son lea riegádan j. 1974 ja bajásšaddan Snoasas, gos váccii Sámeskuvlla. Sus lea oahpaheaddjioahppu Bådåddjo oahpaheaddjiskuvllas ja NTNU:s, ja Davvi-Trøndelagas ja Nesnas lea lohkan jahkebealoahpuid lullisámegielas ja servodatfágas mas sámiid dilli deattuhuvvo. Sus lea maid gaskafága lullisámegielas maid lea lohkan Romssa universitehtas. ¶
Hanne-Lena Wilks Lullisámi mánáidgárddis ovttas mánáiguin Nihko-Laara Påve Wilks ja Hilma Dunfjeld Mølnvik (Govva: Åarjel-saemiej maanagierte) ¶
Hanne Lena Wilks viežžá birgejumi ja eallá boazodoaluin ja dujiin. Son lea riegádan j. 1968 ja lea bajásšaddan Skæhkere Sijtes Snoasas. Sus lea oahppu teknihkalaš sárgumis, sárgumis ja hábmen ja ivdnemis, Johkamohki álbmotallaskuvllas – garraduodjelinjá ja náhkke- ja sistebivttaslinjá, ja lea duodjesváinnas. Son lea maid lohkan lullisámegiela Davvi-Trøndelaga allaskuvllas. ¶
Anne-Lise Dunfjeld (Govva: Luoikkahuvvon Anne-Lise Dunfjeldas) ¶
Anne-Lise Dunfjeld lea oahpaheaddji Lullisámi skuvllas (Åarjel-saemien skuvle). Son lea riegádan j.1955 ja bajásšaddan Evenášši suohkanis Nordlánddas. Son lea lohkan oahpaheaddjioahpu Romssas, Lullisámegiela Nesna oahpaheaddji allaskuvllas ja servodatfága mas deattuhuvvo sámiid dilli ja 5– 9-jagi pedagogihkka Davvi-Trøndelaga allaskuvllas ja máŋggakultuvrrat áddejupmi Sámi allaskuvllas. ¶
Olaug Pettersen lea rektor Lullisámi skuvllas (Åarjel-saemiej skuvle) ja hoavda Lullisámi mánáidgárddis (Åarjel-saemiej maanagierte). Son lea riegádan j.1963 ja bajásšaddan Frostas, Davvi-Trøndelagas. Son lea oahpaheaddjeskuvlla vázzán Bådåddjo allaskuvllas oktan lassioahpuin DGT, luonddufágain, musihkain ja bargoveagajođiheaddjioahpuin. Lea ovdal bargan oahpaheaddjin ja jođiheaddjin dáža skuvllas. ¶
–– Vuoi, dat lea nu buorre dáinna mánáidgárddiin! dadjá Anita Dunfjeld Aagård. – ii leat makkárge eahpádus man dehálaš dát mánáidgárdi lea mu mánáid giellanannemis, dadjá Hanne Lena Wilks. Anitas ja Hanne Lenas lea goappašagain mánná lullisámi mánáidgárddis (Åarjel-saemien maanagierte), Snoasas. Historjá lullisámegielat mánáidgárdefálaldaga birra manná gitta álggugeahčái 1980 -logu, mii álggahuvvui johttimánáidgárddiin mii doaimmai dušše muhtun áiggiid. Ja ovtta viessovovnna birra. . ¶
Go dat álggii viessovovnnain. Jagi 1982 bijai dalá Geavaheaddji- ja hálddahusdepartemeanta johtui geahččalanprošeavtta lullisámi johttimánáidgárddi. Mánáidgárdi, mii dalle lei ovtta viessovovnnas, geasehedje miehtá lullisámi Norgga bealde ja lei moadde vahkku hávális guđenai báikkis ovdal fas johttájedje viidáset. Dalle sáhtte dan guovllu mánát, ležžet dál ruovttuin beivviid dahje dábálaš, dáža mánáidgárddis, boahtit dohko ja stoahkat eará sámi mánáiguin ja vásihit sámegiela ja kultuvrra. Geahččalanprošeakta loahpahuvvui j.1985. ¶
Anne-Lise Dunfjeld, gii bargá oahpaheaddjin Lullisámi skuvllas, lea leamaš mielde oallut fálaldagain lullisámi mánáidgárddiin. Son lea guhká áŋgiruššan oččodit fásta ortnega diesa. – Ja mun muittán loahpageahčen 80-logu, dalle sáddiime munno nieiddaža Røyrvikai, go dalle lei doppe okta sámi mánáidgárdi, son muitala. Dat mánáidgárdi lei ovttasbargu gaskal suohkana ja nuorta-Namdala boazoorohaga váhnemiid ja bisttii 1989:s gitta 1991 rádjái. ¶
Álgun Snoasa sámi mánáidgárdái lei prošeakta mii jođihuvvui gaskal 1982-85, mas lei johttimánáidgárdefálaldat 3 lullisámi guovlluin. Dá lea mánáidgárddi viessovovdna geassečoakkámis Maajhjaevres. (Govva: Odd Kappfjell) ¶
– Na de mii fárriimet Aarbortes Snoasai j. 1990, já álggu rájes leimmet ovttas eará váhnemiiguin ja ságastalaimet oažžut sámi mánáidgárddi, son muitala. Sámi oahpahusráđđi doalai 1992:s váhnenčoahkkima Snoasas iskandihti dárbbu ja beroštumi sámi mánáidgárdái. ((1)) Váldoulbmilin mánáidgárddiin lei láhččit dili guovttegielat ovdáneami dárogielas ja sámegielas. Váhnemiin lei hirbmat beroštupmi, ja ledje olles 12 váhnenpára get áigo lea mielde. Jurdda lei álggahit mánáidgárddi 1992 čavčča, muhto das ii šaddan mihkkege. Sámi oahpahusráđđi sáhtii dušše ohcat ruđaid ovtta jahkái hávális, ja eaige sáhttán dáhkidit mánáidgárddi doaimma eambbo jahkái hávális. Seammás lei nu ahte jus váhnemat vuos válde eret mánáid suohkana mánáidgárddis, de sáhtte manahit saji nuppi jahkái. Ii suohkan dáhtton dáhkidit ahte váhnemat ožžot ruovttoluotta sajiid jus dan livčče dárbbahan maŋŋel. Dalle livčče sáhttán šaddat mánáidgárdesaji haga. – Dan eai duosttan váhnemat geahččalit, ja buohkat geassádedje dien prošeavttas loahpas. Moai leimme vel ovttas ovttain eará párain geat maŋemus geassádeimmet. Moai leimme goappašagat bargguin ja dárbbaheimme mánáidgárdesaji. Jus oktage livččii sáhttán dáhkidit ahte sámi mánáidgárdi livččii doaibman unnimusat omd. golbma jagi de gal eat livčče eahpidan ahte galgat go váldit mánáideamet eret dáža mánáidgárddis, muitala Anne Lise. ¶
Seamma áiggi, álgogeahčen 90-logu, geahččaledje eará báikkiin maid álggahit lullisámi mánáidgárddi. Maŋŋel Snoasa-geahččaleami dahkkui sullásaš geahččaleapmi Praahke/Plassje-guovllus. Muhto oanehis áigemeriid dihte eai ollen doppe ge guhkkelii. Maŋŋel ásahuvvui lullisámi bearašmánáidgárdi dáppe, mii jođihuvvui jagi. Maajhjaevres Grane suohkanis álggahuvvui sámi mánáidgárdefálaldat 1992 čavčča, suohkana mánáidgárddis, mas lei 8 diimmu lullisámegielat ovdaskuvlaoahpaheaddji vahkkui. Dat ruhtaduvvui boazodoaloruđaiguin. Dat fálaldat nogai go áiggi mielde ledje beare unnán mánát. . ¶
J. 1994 rájes gitta 1996 rádjái lei lullisámi giella- ja kulturstimuleren Vinjebakkena mánáidgárddis, Snoasas. Sámi mánát ledje čoahkkana oktii vahkkui ovtta sierra latnjii. Sullásaš fálaldat álggahuvvui maiddái Elgåas 1994:s. Doppe ožžo sámi mánát guokte beaivvi vahkkui sámegielat bargi. ¶
– Jagi 1996 oaččuimet fas veahá ruđa, dán háve Sámi giellaráđis, muitá Anne-Lise. Dalle álggahuvvui fálaldat eatnigiela oahpahallamis sámi mánáide sierra gearddis suohkana oanehisáigge mánáidgárddis, Viosenis, Snoasas. Doppe ožžo mánát giellastimulerema guktii vahkkui olles jagi. Dan jagi maŋŋel fárrii lullisámegiela fálaldat ruovttoluotta dáža mánáidgárdái, Vinjebakkenii. Doppe ledje sámi mánát ovttas eará mánáiguin, earret moadde diimmu guokte beaivvi vahkkui, dalle go sis lei áigi giellastimulatoriin. Dasa lassin lei sis goahti gos sii lávejedje fitnat. – Muhto dat ii lean doarvái buorre, go mii eat beassan doarvái olu leat sierra ja hupmat sámegiela albmaládje mánáiguin, dadjá Anne-Lise Dunfjeld. Dát ortnet bisuhuvvui gitta 2001 čakčii. ¶
1998:s álggahuvvui fas fálaldat Praahkii, muhto dát fálaldat ii lean doaimmas moadde jagi ee. go eai lean gelbbolaš bargit. Dát ordnašuvai moatti jahkái 2000-logus, seammás go giellamovttidahttin prošeakta Elgås doaimmai. 5-jágá prošeakta, mii lei ovttasbargu gaskal Sámedikki ja Engerdal suohkana, mii álggahuvvui jagi 2001, čuovui 8 máná sihke mánáidgárddis ja skuvllas, geain lei sámegiella vuosttašgiellan oahpahusgiellan. ((2)) ¶
2001 čavčča álggahuvvui rabas mánáidgárdi Snoasas, maid váhnemat álggahedje. 8–10 máná deaivvadedje guokte beaivvi vahkus, 5 diimmu oktiibuot, lullisámi skuvllas. Anne Lise lei pedagogalaš jođiheaddji das. – Váhnemiid mielas lei dát buorre fálaldat, muhto mii váillaheimmet goitge ollesáigge mánáidgárddi, dadjá son. Rabas mánáidgárdefálaldat ja dat moadde diimmu vahkkui go lei giellastimuleren Vinjebakkenis, ii lean doarvái dasa ahte mánáide šattalii lunddolaš oktavuohta lullisámegillii, ja váhnemat háliidedje lullisámegiela ollesáiggemánáidgárddi. ¶
Hanne-Lena lei okta dain váhnemiin geat ledje mielde plánemis ollesáigge mánáidgárddi. – Mii leimmet máŋga áŋgiris váhnenpára geat deaivvadeimmet rabas mánáidgárddis ja ságasteimmet ahte mii áiggošeimmet sierra ollesáigge mánáidgárddi gos min mánát beasale oahppat hupmat giela. Giđđat 2003 bargagođiimet plánaiguin lullisámi mánáidgárddi váste mii galggai ráhppot dan čavčča maŋŋel. Buot váhnemat ledje mielde ja aktiivvalaččat, ja mii ráhkadeimmet bušeahta ja mearrádusaid ja gávnnaimet vistti ja buot. Dalá rektor sámeskuvllas, Heidun Oldervik, veahkehii min, go son máhtii olu dan formálalaš beali mánáidgárddi álggaheamis. ¶
Suohkan oaččui válmmas páhka mis maid lei dušše mearridit. Sii ledje hui positiivat ja hui ládje hirpmahuvvan min barggu geažil, ja go lei mannan nu jođánit, muitala Hanne Lena. ¶
Ja jođánit dat gal manaige! Mánáidgárdi rahppui čakčamánu 2.beaivvi 2003:s, ja ráđđeolmmái logai rahpansártnistis ahte ii várra lean goassege ovdal ráhppon oktage mánáidgárdi ná jođánit. ¶
Lávus: Hilma Dunfjeld Mølnvik, Lilja Jåma-Berg ja Nihko-Laara Påve Wilks (Govva: Anna Liisa Jåma, Ságat) ¶
Olaug Pettersen lea rektor Lullisámi skuvllas ja mánáidgárdejođiheaddji. Son čilge ahte Lullisámi mánáidgárdi lea suohkanlaš mánáidgárdi mii lei biddjon sámi ossodahkii ovttas Lullisámi skuvllain ja internáhtain. Suohkanis lea dasto ovddasvástádus doibmii ja ruhtadeapmái. Vai doalahivčče sierranas sámevuođa mánáidgárddis, de oažžu mánáidgárdi doarjaga sihke Sámedikkis ja Boazodoalu ovdánahttinfoanddas. Ja go ožžot dáid ruđaid de sáhttet váldit mánáid mielde njuovadeapmái ja rátkamiidda ja dakkár hommáide. Mánáidgárdemánát leat hui olu olgun ja geavahit luonddu aktiivvalaččat. Sis lea dihto beaivi goas mannet darfegoađis. Dasa lassin leat sii oastán lávu man sáhttet váldit mielde meahccemátkkiide. ¶
Mánáidgárddi stuorámus hástalus lea gávdnat gelbbolaš olbmuid ja doarvái stohkosiid sámegillii ja eará veahkkeneavvuid. – Mis livččii galgan eambbo juohke diŋggas, go lea unnán mii leat ráhkaduvvon lullisámi diliid váste. Oassi mii mis lea, lea ráhkaduvvon priváhta olbmuin geat oidnet dan dárbbu. Dan geažil sáhttet mánát omd. njorostallat ja eará sámi árbevirolaš bargguid bargat. ¶
Leat leamaš ollu rievdadeamit bargiid bealis, muhto dál lea mánáidgárddis buorre dilli go lea pedagogalaš jođiheaddji gii lea okta dain hárve olbmuin gii lea ollesoahppan ovdaskuvlaoahpaheaddji ja geas lea lullisámegiella eatnigiellan. ¶
Ođđajagimánnu 2008:s ledje logi máná mánáidgárddis, ja guokte rávisolbmo barggus doppe. Lassin pedagogalaš jođiheaddjái lea bargi (assisteanta). 2007 čavčča rájes lea maid leamaš davvisámegielat giellastimulahtor mánáidgárddis, logi diimmu vahkkui. Bali mánnájoavkkus lea davvisámegiella ruovttugiellan, lassin lullisámegillii ja dárogillii. ¶
Hanne Lena bearrašis leat njeallje ruovttugiela. Son lea ieš dárogielat lullisápmelaš ja lea ovttasássi ruoŧalaš davvisápmelaččain. – Mun human lullisámegiela mánáiguin, ja son hupmá davvisámegiela mánáiguin. Muhto dábálaččat mun human dárogiela sutnje, ja son fas ruoŧagiela munnje. Ja dan gal leat mánát máŋgii cuiggodan, go sii hupmet lullisámegiela gaskaneaset. Go moai oahpásnuvaime, de in mun máhttán davvisámegiela, ja son ii máhttán lullisámegiela, ja danne moai humaime dárogiela ja ruoŧagiela goabbat guoibmáme. Muhto dál gal letne hárjánan čuovvut mielde dan nuppi giela go atne dan mánáide, nu ahte dál moai gal geahččaletne veahá ražástit go hupme gaskaneame mánáid gulul, muitala son. Mánát leat 8, 6 ja 3 jahkásaččat, ja dat stuorábut leaba hui dihtomielalaččat das ahte hupmat dušše sámegiela nuoramussii. – Go son dadjá juoidá dárogillii, de soai geardduheaba dan sámegillii, vai son oahppá daid sámegielsániid, muitala eadni. ¶
Lea dábálaš ahte sámi mánáin lea dárogiella stoahkangiellan, maiddái lullisámi mánáidgárddis, muhto Hanne Lena ruovttus gal mánát hupmet vurrolaga lulli- ja davvisámegiela gaskaneaset. Ja dieđusge dárogiela go leat dakkár ruovttuin gos eai huma sámegiela. – Go áhčči lea čeahpit davvisámegiela go mun lean lullisámegiela, de jáhkán ahte mánát leat nannoseappot davvisámegielas go lullisámegielas, vaikko dat boahtá maid das man birra sii hupmet. Muhto lohkat ja čállit gal máhttiba boarráseappot buorebut lullisámegiela, dadjá son. Sudnos lea goappašagain lullisámegiella vuosttašgiellan sámeskuvllas, ja soai oažžuba davvisámegiela oahpahusa guokte diimmu vahkus. Ja nuoramus oažžu davvisámegiela giellastimulerema juohke duorastaga ja juohke nuppi bearjadaga mánáidgárddis. ¶
Galgá árrat oahppat ... Mánáidgárddis leat njuovvame bohcco ja Nihko-Laara galgá veahkkin rihttet goruda. (Govva: Anna Liisa Jåma, Ságat) ¶
Ođđajagimánu 2008 leat logi máná mánáidgárddis, ja vaikko lohku rievddada, ja buohkat geat sáhtáše vázzit mánáidgárddi eai lea doppe, de lea dat bivnnuhis fálaldat. Lea čielggas ahte lea dehálaš geavaheddjiide. Buot golmmas Hanne Lena mánáin leat vázzán lullisámi mánáidgárddi. Guokte boarráseappo vácciiga dáža mánáidgárddi ovdal go lullisámi mánáidgárdi álggahuvvui. – Doppe sudnos lei golbma diimmu lullisámi giellastimuleren juohke vahku, muhto lea čielggas ahte lea áibbas eará leat sámi mánáidgárddis. Mánáidgárdi lea leamaš hirbmat dehálaš midjiide. Unnán han gullo lullisámegiella, go gávdnojit nu unnán nana giellabirrasat. Danne lea hui dehálaš midjiide ahte gávdno nana lullisámi giellabiras maiddái olggobealde ruovttu. Mánáidgárdi lea eahpitkeahttá dorjon min mánáid sámegiela geavaheami, dadjá Hanne Lena. ¶
Dasa lea Anita maid ovttaoaivilis: – In livčče nagodan čađahit sámegiela ruovttugiellan jus ii livčče mánáidgárdi leamaš duogábealde. Eaba Anita ja Hanne Lena goabbáge oahppan hupmat sámegiela beaivválaččat bajásšaddadettiin, muhto leaba oahppan Lullisámegiela skuvllas ja go šattaiga rávisolmmožin. Sudnos lea goappašagain leamaš lullisámegiella beaivválašgiellan dan rájes go mánát ledje unnit. ¶
Lassin dasa ahte mánát leat mánáidgárddis de lea Anita oahpaheaddjin Lullisámi skuvllas. Son illuda oažžut eambbo ohppiid geat leat vázzán mánáidgárddi. – Boarráseamos mánát geat leat vázzán sámi mánáidgárddi leat dál njealját luohká vázzime. Vuhtto bures ahte sii leat hárjánan eambbo go earát dasa ahte sidjiide hubmojuvvo lullisámegillii, vaikko dat rievddada veahá dan mielde man dilis giella lea bearraša siskkobealde, gos sii leat bajásšaddan. Mus lea goitge jáhkku dasa ahte mánáidgárdi bearráigeahččá ahte eambbogiidda šaddá nu nana giella ahte sáhttet oahppat lullisámegiela vuosttašgiellan go álget Lullisámi skuvlii. ¶
Filmmat: ¶
((1)) Dát lea maid muitaluvvon Sámi skuvlahistorjjá 2:s , Asta Balto artihkkalis – Mu lojalitehta lei sámi servodagas , s. 448. ((2)) Elgåprošeakta lea čilgejuvvon oanehaččat Jon Todala girjjis: Samisk språk i Svaahken sijte (Sámegiella Svaahken sijtes), NSI 2006. Dan birra muitaluvvo eanet eará girjjis Sámi skuvlahistorjjá -ráiddus. ¶
Eanet artihkkalat Sámi giellahistorjá 3:s ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Finnmárkku gielddain gullá Davvesiida daidda maid birra lea unnimusat čállojuvvon. Davvesiida lea sajáiduvvan turistamagnehta Davvenjárgga ja Gáŋgaviikka gaskkas, Gáŋgaviikkas lea fas Eurohpá nannáma davimus njárga. Lulábealde Davvesiidda leat Porsáŋggu ja Deanu gielddat, mat leat ollu beahkáneappot miehtá riikka. Gieldda namma sáhtášii seamma bures leamaš Lágesvuotna, go dan fátmmasta buot guovlluid dan vuona birra, olggumus heaitásan guollevearain gitta Lágesduoddarii vuotnabađa siskkobealde. ¶
Vuona guolleriggodagat leat dološ áiggi rájes leamaš vuona mearrasámiid eallinláibin, muhto badjelmearálaš guollebivdu lea 1900-logu nuppi bealde gurren vuona ja jávkadan eanaš eallinvuođus. Dat fas lea mielddisbuktán ahte olmmošlohku lea njiedjan mealgat. Olggumusas vuonas dážat vuođđudedje juo gaskaáiggis dážat guollevearaid. Moanat dain leat juo heaitásan, stuorimus mas ain orrot olbmot lea dálá gieldaguovddáš Gilivuotna. Dološ áiggi rájes lea leamaš čielga vuostálasvuohta «olggut ja siskkit suohkaniid» gaskkas, mii buorremuddui vástida osiide gielddas maid dážat ja sámit leat hálddašan. ¶
«Davvesiida lea historjjáhis gielda». Nie logai Edmund Johansen Gussanjárggas Lágesvuonas iežas gieldda birra jearahallamis 1997:s. Son čujuhii dasa ahte Davvesiiddas ii leat musea ii ge giligirji. 1970-logus bođii evttohus bálkáhit muhtin historihkkára, gii dalle lei čállime ránnjágieldda, Porsáŋggu, gilligirjji, vai son maiddái čálášii Davvesiidda gieldda birra, muhto dan hilggui gielddastivrra eanetlohku. Muhtimat leat geažidan ahte eai háliidan goaivut bearehaga historjjás, go dalle livččii boahtán ovdan man sámi dát historjá lea. Dattetge mii leat nagodan gávdnat juoidá, erenoamážit Riikkaarkiivvas, Romssa Stáhtaarkiivvas ja easkka almmuhuvvon girjjis báikkálaš girkohistorjjás. ¶
Máŋga dovddus olbmo geaid birra lea muitaluvvon eará sajiin Sámi skuvlahistorjá-girjjiin leat bargan báhppan dahje oahpaheaddjin guovllus mii dál lea Davvesiidda gielda ¶
Thomas von Westen lei dáppe 1717:s ja njealji girku gaskkas maid son huksehii Finnmárkui, lei okta Davvesiiddas. Moadde jagi maŋŋá son bálkáhii Knud Leem Davvesiidda ja Porsáŋggu miššonearan. Leem šattai maŋŋil sámegiela professor Seminarium lapponicum nammasaš skuvllas Troandimis. Son lei vuosttáš gii čálii sámegiel grammatihka ja sátnegirjji, ja son almmuhii stuora girjji man namma lei Beskrivelse over Finnmarkens lapper. Čuođenáre jagi su maŋŋá bođii Nils Vibe Stockfleth , gii lei Davvesiidda báhppan 1828–39. Dán áiggis son čálii sámegiel áppesa, lohkangirjji ja grammatihka, seammás go jorgalii risttalaš girjjiid sámegillii. ¶
Baard Tvete, gii lei Davvesiidda suohkanbáhppan 1935–44 ja moadde jagi dan maŋŋá oahpaheaddjin Gussanjárggas, Sáltesávjjus ja Idjavuonas, čálii 1950-logus dutkosa Skolebøker for samebarn i Norge fra Thomas von Westen til i dag. Das son lea geavahan ollu ovdamearkkaid Davvesiiddas, nu ahte das lea maiddái ollu báikkálaš historjá. ¶
1960–67 lei Stein Henriksen suohkanbáhppan dáppe. Ovdalaš go fárrii Davvesiidii čálii artihkkala Man dihtii sámiide gymnása? , mii prentejuvvui moatti aviisii ja mas lei dehálaš rolla rahčamis álggahit sierra sámi gymnása. ¶
Áigodagas 1899–1903 lei dáppe oahpaheaddji gean namma lei Isak Persen. Son šattai maŋŋil oahpaheaddjin ruovttugielddastis, Unjárggas, válddii goarggu Saba ja 1906:s válljejuvvui vuosttaš sámi stuoradiggeáirrasin. Son lea maiddái beaggán Sámi soga lávlaga čállin. Áibbas nuppi bealde lei Christen Brygfjeld , gii lei oahpaheaddjin dáppe maŋimus jagiid ovdal go 1923:s šattai Finnmárkku skuvladirektevran. Álgo-jagiid maŋŋil go son álggii dan virgái de lei Finnmárkku skuvladirektevra čujuhus Davvesiiddas. Brygfjeld gulai buot garraseamos dáruiduhttiide, ja son lei maiddái bahábeakkálmas hui garra oahpaheaddjin. ¶
Maiddái nubbi, gii maŋŋil šattai skuvladirektevran, lea leamaš oahpaheaddjin dáppe. Randi Nordback Madsen lei Finnmárkku maŋimus skuvladirektevra 1986–92. Su vuosttaš oahpaheaddjivirgi lei duddeoahpaheaddjin Davvesiidda internáhtas 1947/48. ¶
1950-logus lei Richard Bergh oahpaheaddjin guovtti skuvllas gielddas. Dan botta go lei dáppe son čohkkegođii álbmotmuittuid, ja daid vuođul lea maŋŋá lea almmuhan máŋga girjji. ¶
Davvisiidda vuosttaš dovddus báhpaid gaskkas lei muhtin gii lei erenoamáš garra dáruiduhttinberošteaddji. Dat lei dánskalaš Peter Werloes, gii lei Gilivuona suohkanbáhpa juste maŋŋá go konfirmašuvdna álggahuvvui 1736:s. Son čállá 1743:s ahte báhpaid ferte geatnegahttit ahte eai dohkket ovttage konfirmašuvdnii «jus eai sáhte čilget iežaset dárogillii (dánskagillii)» ¶
«Werloes čuoččuha ahte boasttuvuohta Norggas lea ahte miššonearat ja oahpaheaddjit leat váldán sámiid giela bearehaga vuhtii. Ja sámi váhnemat leat beare litnásat ja eahcálaččat mánáidasat, danin sii eai daga maidege vai mánát oahpašedje dánskkagiela.» Son háliida heaittihit sámemiššuvnna ja čállá ahte dánskagiella «galgá leat vuođđu, man ala dat ásahusat berrejit huksejuvvot, mat galget álggahuvvot sámiid bajásčuvgehusa várás.» ¶
Dattetge manná álggus baicce nuppeláhkái. Seminarium lapponicum álggahuvvo fas ja 1767:s almmuhii Knud Leem sihke sámi áppesa ja kátkkesmusa. Gerhard Sandberg, gii lei Nuorta-Finnmárkku miššoneara, muitala 1771:s ahte son lei ožžon muhtin dáin girjjiin Unjárgii, muhto Davvesiiddas lei ollu vearrat, doppe lei jámma girjeváili. Baard Tvete bájuha Sandberga raporta ná: ¶
«Ii imaš ahte risttalašvuohta lea nu heittogis dilis go lea Lágesvuonas ja Deanus, «go sis eai leat leamaš girjjit iežaset gillii». Erenoamáš heittot lea Lágesvuonas. Doppe leat sámit hui nuppástuvvon. Doppe váilot meastá álfárot sámegiel girjjit. Ja doppe sis lea dasa lassin heajos skuvlameašttir, gii baicce galggašii leat giddagasas dan sadjái go oahpaheamen earáid. Ja báhppa boahtá dohko dušše guktii jahkái ja doallá rihpaid». ¶
Go eiseválddit 1800-logu loahpas áigo váldit sámegiela eret skuvllas, ožžo ollásit doarjaga Davvesiidda gieldda jođiheddjiin: «Davvesiidda skuvlakommišuvdna ávžžuhii 1887:s ahte girjjit main lei guovttegielat teaksta, galge heaittihuvvot daid mánáide geat oppanassiige sáhtte oahppat juoidá. «Seammás dahká jáhkkimis riektamusat jus čohkke buot biire čurbbiid ovtta sámi jovkui.» Dát čuorbbit sáhttet beassat geavahit sámi girjjiid ja oažžut oahpahusa iežaset eatnigillii. Ii dattetge ábut geahččalit oahpahit sidjiide dárogiela. Dáid čurbbiid dihte dárbbaša danin maiddái boahtteáiggis girjjiid main lea sámegiel teaksta.» ¶
Idjavuona skuvla huksejuvvui 1896:s, ovdal lei oahpahus darfegoađis. Dát govva lea 1908:s. Skuvla heaittihuvvui go Davvisiidda internáhtta lei gárvvis. ¶
(Govva: Bernt Thomassen / Ulf Jacobsena govvačoahkkaldat) ¶
Sihke oahpaheaddjit ja báhpat sáhttet muitalit ahte váhnemat eai lean nu mielas dáruiduhttinrahčamussii. Oahpaheaddji Elias Gjervig, geas ledje sámi oahppit Sáltesávjjus, čállá iežas ohcamis sámefondii 1885: «Áiggun mearkkašit, ahte mun muhtin váhnemiin lean deaivan ollu vuostehágu, mii guoská dáruiduhttimii, go sámit dáppe eai eisege hálit oahppat dárogiela, muhto sávan dattetge ahte muhtin jagiid bargguin vel sáhttá ollásit vealtit sámegiela dáin biirriin.» ¶
Gjervig lei čielgasit áŋgiris dáruiduhtti ja jagi maŋŋá son muitala stuora ovdáneami birra ja vugiid birra maid son lea geavahan: «Dan bokte ahte lean gieldán mánáid bottuin ja gaskabeaiveáiggis geavaheamis sámegiela ja movttiidahttán buohkaid geain lea oktavuohta mánáiguin, nu guhkás go vejolaš dárostit sidjiide, lean erenoamážit guokte maŋimus jagi fuomášan mealgadis ovdáneami dárogieloahppamis....» ¶
1890:s čállá suohkanbáhppa Nicolai Horneman skuvlastivrajođiheaddjin reive badjebearráigehččui: «Skuvlastivrra čoahkkimis golggotmánu 12. b. dán jagi mearriduvvui oahpahusplána gieđahallamis «álgomearkkašumiid» vuolde čuovvovaččat: ¶
«Sámi mánáide sáhttá jus dárbbašlaš sámegiella geavahuvvot veahkkegiellan oahpahusas, ja sáhttá geavahit lohkan- ja oahppogirjjiid main lea sámegiel teaksta dárogiel teavstta bálddas, instruvssa mielde mii mearriduvvui golggotmánu 12.b. 1880.» ¶
Dát instruksa ii gieđahallojuvvon erenoamážit čoahkkimis, muhto ii boahtán oktage ágga dán mearrideami vuostá, danin go jurddašedje ahte ortnet mii lei mearriduvvon instruvssa mielde lea buot ulbmillaččamus. ¶
Mun sávan ahte dát ortnet sáhttá dohkkehuvvot maiddái Lágesvuona bealis, goit gaskaboddosaččat. Lea oainnat veadjemeahttun čohkket skuvlastivrra miellahtuid, geat orrot bieđgguid miehtá viiddis báhpagieldda, fas čoahkkimii dán dálvvi. In jáhke, ahte mearrádus dan birra, ahte eanetlohku šattašii doarjut sámegiela geavaheami eambbo go dat mii lea lobálaš instruvssa mielde. Oaivvildit oainnat dáppe, ahte dakkár viidásit sámegielgeavaheapmi dušše šattašii hehttet dáruiduhttinbarggu, mii dál manná jámmat ovddosguvlui, vaikko manná njozet,ja mii maiddái lei jurddašuvvon instruvssain mii mearriduvvui golggotmánu 12. b. 1880. Jus nannejuvvošii, ahte váhnemiid sávaldat ja oaivil galggai mearridit das makkár giella galggai geavahuvvot, de šattašedje eanaš sámi váhnemat gáibidit ahte dušše sámegiella geavahuvvui, danin go eai beroš ávkkis, mii mánáide livččii oahppamis dárogiela, muhto diktet iežaset ovdagáttu ja vuostehágu dárogiela vuostá mearridit. Mii guoská lohkama persovnnalaš oamasteapmái, in jáhke ahte nu go oahpaheapmi dál dáhpahuvvá, ahte lea mastege maid ballat eatnasiid hárrái. Iežan vásáhusaid dahken rihppaskuvllas ja seammaláhkái skuvlaeksámeniin. Sáhttá han leat ahte muhtimat ipmirdit oalle unnán, muhto seamma livččii leamaš jus sii livčče ožžon risttalašvuođaoahpu sámegillii, ja belohahkii rahpá maiddái instruvssa §6 vejolašvuođa viidásit geavahit sámegiela, man mearrádus dáppe nai 5 máná hárrái lea doaimmas. Nuppi rihppaskuvllas, mii mus lea leamaš, ledje han 18 konfirmánttas dušše 4 sámi, muhto sii geat ipmirdedje unnimusat ja lohke heajumusat, eai gullan sámiide, muhto dážaide. Seammás go bessen addit dan 4 sápmelažžii árvosáni buorre risttalašvuođamáhtu, fertejin addit 3 dážii árvosáni oalle buorre risttalašvuođamáhtu ja ovtta velá heittogis risttalašvuođamáhtu. ¶
Davvesiidda skuvlastivra golggotmánu 30. b. 1890 Dearvvuođaiguin N. Horneman Ovdaolmmái ¶
Dán reivii lea bisma čállán su kommentára: Čujuhan Girkodepartemeantta čállosii golggotmánu 18. b. 1889, dieđihuvvon Davvesiidda suohkanbáhpa proavásgotti bokte, ahte go guoská gillii mii galgá geavahuvvot sámi guovlluin, berre erenoamážit váldit váhnemiid sávaldagaid ja oaiviliid vuhtii. Bivddán danin ahte ášši gieđahallojuvvo ođđasit. ¶
Romsa, čakčamánu 24. b. 1891 ¶
J. A. Skaar. ¶
Lea čielggas ahte iešguđet oahpaheaddjit, velá ovtta gielddas, ipmirdedje ja geavahedje dáruiduhttininstruvssa iešguđet láhkái. Bajábealde oinniimet ahte Sáltesávjju oahppit gildojuvvojedje sámásteamis velá bottuin nai. Lánavuona oahpaheaddjis, Nils Pedersenis, fas lei eará oaidnu. Son čállá 1884:s: «Oktiibuot 44 skuvlageatnegahtton máná, dáid gaskkas 4 dáža, 1 kveana duogážis, lohket sámegiela, 39 sámi máná, geat lohket iežaset giela, muhto belohahkii ohppet dárogiela.» ¶
1896: prentejuvvui dokumeanta man namma lei Indberetning om Lebesby folkeskoler for femåret 1891–1895 inkl. Muitalus boahtá Davvesiidda skuvlastivrras, orru leame suohkanbáhpa Horneman čállán dan. Mii bájuhit dás olles IX kapihttala, Oppalaš mearkkašumit , go dat addá erenoamáš buorre govvideami geográfalaš, sosiála ja gielalaš eavttuin mat dalá skuvllas sáhte leat Finnmárkku vuonain: ¶
IV B:s, skuvlajávkamat, oidno ahte jávkamat dan viđa jagis leat gaskamearálaččat leamaš 26 %. Go jávkamat leat nu stuorrát, leat sivvan dasa vuohččan váttis báikkálaš dilit, dainna go unna olmmošlohku orru bieđgguid hui stuora viidodagas, mainna skuvlaluodda máŋgasiidda šaddá guhkki ja lossat, juogo luottahis váriid badjel dahje dábálaččat rabas vuonaid mielde. Guhkes gaskkat, garra biekkat erenoamážit dálvet ja olbmuid dábálaš geafes dilit dahket váttisin ja veadjemeahttumin sáddet mánáid skuvlabáikái. ¶
Leat hárve olbmot, geain lea doarvái dienas háhkat láigoveahki, ja danin lea dávjá váttis sáddet buot skuvlageatnegahtton mánáid skuvlii oktanaga. Muhtimat dárbbašuvvojit veahkkin viesus, erenoamážit go dáluisit ja ráves bártnit leat guolásteamen guhkkin eret ruovttus. Dasa lassin lea nu ahte mánáid dearvvašvuođadilli mannan jagiid ii leat leamaš buorre, erenoamážit lea njoammu liikedávda leamaš sivvan jávkamiidda. Unna lavdnjegoađážat, mat leat heittogat, main lea unnán áibmomolsun ja hui dávjá leat nuoskkit, lea buorre eanavuođđu dákkár dávddaide, danin lea váttis hehttet daid ja beassat dain eret. ¶
Muhto dattetge ii sáhte biehttalit ahte skuvlaohcan livččii leamaš mealgat buorit, jus váhnemiid beroštumit skuvlii livčče stuorit. ¶
Dađe bahábut ferte daddjot ahte fuollameahttunvuohta skuvlla ektui lea hui dábálaš. Skuvla lea máŋgasiidda (illudahtti spiehkastagat gávdnojit dieđusge) dušše fal noađđi ja váivi, ja lea vissásit dušše unnitlohku, geat oidnet skuvlaoahpahusa mearkkašumi ja sivdnádusa sihke mánáide ja sin ruovttuide. Gehččet dábálaččat skuvlii ja dan oahpaheddjiide vuosteháguin ja luohttemeahttunvuođain ja leat unnán dahje ii makkárge ipmárdus skuvlla stuora doaimmas ja oahpaheddjiid ovdasvástideaddji ja váibadahtti daguin. Skuvla bargá danin lossa ja váttis dilis, oaidná unnán bohtosiid iežas veahkkeárjjalaš barggus ja gávdná unnán miehtemiela ja doarjaga iežas barggu hárrái rávesolbmuid gaskkas. ¶
Huvda skuvllain lea oppalaččat buorre. ¶
Dáruiduhttinbarggu sáme-čeardda mánáid gaskkas manná njoazit ovddosguvlui, vaikko sámi váhnemat vuostálastet. Eanetlohku konfirmerejuvvon sámi nuorain máhttet lohkat, hupmat ja ipmirdit dárogiela. ¶
Loahpahettiin dán muitalusa Davvesiidda álbmotskuvllaid birra, cealkkán sávaldaga ja doaivvu ahte álbmoga ráhkisvuohta skuvlii, dan daguide ja oahpaheddjiide galgá šaddat, nu ahte dat sáhttá ovddidit visot, mii sáhttá bálvalit bajásšaddi nuoraid ávkin ja sivdnádussan. ¶
Davvesiidda skuvlastivra golggotmánu 15. b. 1896. ¶
Gudbrand Tandberg, gii lei suohkanbáhppa ja skuvlastivrra ovddaolmmái 1897–1904, lei áŋgiris dáruiduhtti, ja čálii skuvladieđáhusas jagiid 1896–90: «... fertejit váttisvuođat seaguhuvvon giellaguovlluin eambbo ahte eambbo luottahuhttot dainna ahte dáruiduhttin, humanitehta rájiid siskkobealde, ovddiduvvo nu árjjalaččat go vejolaš». ¶
1904:s čálii Tandberg vástádussan skuvladirektevrra gažaldahkii gieldda skuvlaortnega birra: «Ferte dađe bahábut mieđihuvvot ahte skuvlaohcan ja oahpahusa boađus ii leat dohkálaš Dorskavuona, Lánavuona ii ge Stuorravuona biirriin. Maiddái dáruiduhttima hárrái leat mánát oalle bázahallan. Sivvan dasa ahte lea heittogis skuvlaohcan, lea vuosttažettiin váhnemiid fuollameahttunvuohta, nubbin guhkes ja váttis skuvlageaidnu, ja bivttas- ja borramušváili. Sivva heajos bohtosii lea unnán skuvlaohcama lassin, degenerašuvdna, vuollegis kulturvuođđu ja heittogis vuoiŋŋalaš attáldagat ja rumašlaš ja vuoiŋŋalaš lámisvuohta.» ¶
Nie govvedii oahpaheaddji Isak Persen (maŋŋil Saba) diliid Davvesiiddas go lei oahpaheaddjin dáppe birrasiid ovddit čuohtejahkemolsumis. Son čállá sámefoandalasáhusohcamis 1900:s ahte «Lánavuonas, Idjavuonas ja Stuorravuonas, gos mun barggan oahpaheaddjin, leat dušše sámemánát». ¶
Persen ii lean áidna gii váidalii skuvladiliid. Skuvlastivraovdaolmmái Tandberg ozai 1901:s doarjaga skuvladirektevrras «dárbbašeaddji skuvlamánáid interneremii» ja «skuvlaáiggi guhkideapmái Lánavuona, Idjavuona ja Dorskavuona biirriin». Ohcama son ákkastalai nie: «Illá dárbbaša lagabui čujuhit dasa, makkár erenoamáš doarjja skuvlaohcamii livččii doarjja dárbašeaddji skuvlamánáid goartilastimii dákkár geafes ja erenoamáš bieđggus guovllus, gos maiddái lea váttis mátkkoštit. Diehtun dieđihuvvo ahte seaguhuvvon skuvlabiirres orrot sullii 60 máná skuvlaáiggis eret ruovttus, eatnasiin leat hui geafes váhnemat. Dasa lassin boahtá ahte maiddái máŋggas sis, geat orrot ruovttus, fertejit oažžut doarjaga sihke borramuššii ja biktasiidda vai galget beassat skuvlii. Vaikko gefiiddoaimmahat vaŋuha nu guhkás go nagoda, lea ain borramuš- ja bivttasváili dábáleamos sivaid gaskkas go oahppit jávket skuvllas.» ¶
1903:s ledje njeallje oahpaheaddji Davvesiidda gielddas geat ohce sámefoandalasáhusa. Dat mearkkaša ahte sis buohkain ledje sámi oahppit. Muhto sii eai lean dássidit juohkásan. Isak Persen (Saba) lei áidna geas ledje dušše sámi oahppit. Nils Johansenis lei Davvesiidda biire, gos buot oahppit ledje dážat, ja Dorskevuotna, mii fas lei áibbas sámi biire. Elias Gjervigas lei Gilivuotna, mii lei dáža biire, ja Gihpovuotna mii lei sámi. Maŋimus oahpaheaddjis, Ingebrigt Kramvikas, ledje Sáltesávjju ja Beahkkirvuona biirret, ja dieđiha ahte dat ledje seaguhuvvon sámi ja dáža. Jáhkkimis ledje dalle maiddái moadde oahpaheaddji suohkana olggut osiin, muhto doppe lea olbmot leamaš nu dárogielagat ahte ii lean leamaš vuođđu ohcat sámefoandalasáhusa. 1909:s lei P. Olsen váldán badjelasas Lánavuona biirre, man govvida nie: «Lánavuona biirres hupmet dušše fal sámegiela ruovttuin, danin lea dáruiduhttinbargu dáppe lossa noađđi.» ¶
Davvisiidda internáhta dalle go lei ođas, jáhkkimis govviduvvon 1916:s ¶
(Govva: Bernt Thomassen / Ulf Jacobsena govvačoahkkaldat) ¶
Báikkálaš skuvlaeiseválddiid internáhttagáibádus heivii bures oktii guovddáš eiseválddiid internáhttaplánain, ja 1912:s váldui ođđa internáhtta Davvesiiddas atnui. Dalle heaittihedje unna skuvllažiid siskkit Lágesvuonas, muhto olggut vuona skuvllažat biste gitta soađi rádjái. Ovddit ohppiid muitalusaid vuođul čilge Leif Isaksen Davvesiidda internáhta dili nie: «Historjá Davvesiidda internáhta birra dan rájes soađi rádjái lea vuohččan muitalus dán birra: skuvlamánáid nohkameahttun váibadahtti ja garra mearramátkkiid, ahkidis earránemiid ja áibbašeaddji mánaid, saŋášdávdda- ja dihkkeváivi, mánáid borramuša rájehis seastima, ja persovnnalaš juonaid skuvlla ja internáhta bargiid gaskkas. ¶
Skuvlajahki lei juhkkojuvvon vuoruide, ja mánát fertejedje gierdat leat ruovttus eret 6–12 vahku ain hávil. Máŋggas fertejedje ijastallat mátkkoštettiin skuvlii ja mánát siskkimusat vuonas fertejedje dávjá vuordit Báktesullos moadde beaivvi – ja ledje dávjá measta borramuša haga. Mátkkiid fertejedje váhnemat máksit.» ¶
Áigodagas ovdal nuppi máilmmisoađi eat leat nagodan gávdnat ovttage muitalusa mo lei leat oahppin Davvesiiddas. Mii leat gávdnan ovtta muitalusa oahpaheaddji bealis. Dat lea Helga Lovise Gjølberg (maŋŋá náitalan Steinholt), gii 1916:s bođii Østlandets bargat oahpaheaddjin Davvesiiddas. Son muitala: «... Skuvla masa bohten lei juhkkojuvvon 6 oassái ja ođđajagi rájes vázze 5. ja 6. luohkká 14 vahku. Ožžon 5. luohká. Sullii bealli ohppiin ledje sámit, muhto buohkat máhtte hupmat ja ipmirdedje dárogiela. Vearrát šattai go giđa mielde ožžon 1. luohká. Ledje muhtin oahppit geat eai máhttán dárogiela. Manai buorebut go navden. Mánát ledje šiegat ja oahpalaččat ja sámemánát geat ipmirdedje dárogiela veahkehedje mu jorgalit earáide dan maid mun lohken. Luohkkálanjas mis ledje guokte stuora lámppá matadoraboldiiguin, maid ferte deavdit parafiinnain juohke beaivvi. Ledjen lihkus hárjánan parafinlámppáide ruovttus, muhto in lean ovdal geavahan lámpáčuovgga skuvlaáiggis.» ¶
Ovdal ledje leamaš hui vártnuhis skuvladilit, muhto sođiid gaskkas ođasmahttojuvvojedje Davvesiidda suohkana skuvlavisttit mealgat. Ibenhard Christensen ja Emil Johansen govvida dán artihkalráiddus Vestfinnmark Arbeiderblad-aviissas 1937:s: «Ieš Davvesiiddas oahpahuvvui guhká unna heittogis lanjas, nu gárži ahte oahpaheaddjis illá lei sadji lihkadit mánáid gaskkas. Davvesiidda hámálaš skuvlainternáhtta lea čalbmáičuohcci vuostálasvuohta. Gilivuona boares skuvla čuožžu loddelanolmmožin ođđa viesu ektui, mii huksejuvvui moadde jagi áigi. Skiehttebierggis oahpahuvvui álgojagiid fiervábuvrris, muhto boađe fal odne ja geahča skuvlavistti doppe. Sáltesávjjus oahpahii oahpaheaddji Gjervig jahkečuođi gaskkamuttus unna gámmáris gos fertii váldit ohppiid áskái vai čáhkat. Dál lea fárddalaš skuvlakapealla dan báikkis. Dáigevuona guollevearas huksejuvvo dán jagi hámálaš internáhtta, skuordna luokku ektui mii ovdal lea geavahuvvon. Vuoksageaillus vázze mánát johttiskuvlla, nuppi dálus nubbái. Bevddiide ii lean sadji ja oahpaheaddji fertii muhtumin oađđit seamma lanjas. Čáppa skuvlavisti čuožžu dál dan báikkis. Jna.» Ávnnaslaš dilit skuvllain ledje nappo mealgat buoriduvvon ovdal go soahti bođii. ¶
På Veidnes hadde man i mellomkrigstida skole og kirke i ett og samme hus, det blei kalt skolekapellet. ¶
1943:s dagai nasisttalaš sisriikkadepartemeanta, Finnmárkku skuvladirektevrra bokte, iskkadeami, mas buot Finnmárkku skuvlastivrrat galge vástidit dáid gažaldagaid: 1. Galle sámi máná ožžot oahpahusa álbmotskuvllain...? 2. Galle sámi oahpaheaddji oasálastet dán oahpahussii, ja dáid oahpaheddjiid namat ja čujuhusat. 3. Oaivvildit go skuvlaeiseválddit ahte livččii buorre jus sámi oahpaheaddjit eambbo geavahuvvojit sámi mánáid oahpaheapmái? 4. Livččii go skuvlaeiseválddiid mielas ávkkálaš, jus sáhtášii álggahit internáhttaskuvllaid main leat dušše fal sámi oahpaheaddjit? ¶
Dá lea Davvesiidda skuvlastivrra vástádus: Sámi mánáid skuvladilit 1. Eat dieđe galle buhtes sámi mánát leat. Eanaš mánát Davvesiidda suohkanis leat seaguhusnális, sámi – kveana – dáru. 2. Ii oktage sámi oahpaheaddji 3. Gal livččii buorre jus Davvesiidda skuvllas livččii okta oahpaheaddji gii máhtášii sámegiela, go leat muhtin easkkaálgit geat máhttet dárogiela hui heittogit. 4. Nálleseaguheapmi lea mannan nu guhkás ja gielladilit leat nu seaguhuvvon ahte sierra internáhta sámi mánáide sámi oahpaheddjiiguin ii leat dárbbašlaš. Davvesiidda skuvlastivra borgemánu 25. b. 1943 Baard Tvete ¶
Soađi áiggi válde duiskalaččat álggos muhtin internáhtaid iežaset atnui, ja 1944:s bolde buot gieldda skuvlavisttiid. Soađi maŋŋá lei álgit ođđasit. Álgoáigge sáddejuvvojedje máŋga máná Lágesvuonas Vuotnabađa internáhttaleirii Romssas. 1946 čavčča rájes internerejuvvojedje mánát Sáltesávjjus, Dáigevuonas ja Guodáviikkas Idjavuona ođđa guossedálus. Doppe lei skuvla dassái go Davvesiidda internáhtta lei huksejuvvon ođđasit 1950-logu gaskkamuttus. Sullii seamma áiggi ledje maiddái ođđa skuvllat gárvvisin Dáigevuonas ja Sáltesávjjus. Dorskavutnii ja Gussanjárgii huksejuvvojedje gaskaboddosaš skuvllat, mat dalle heaittihuvvojedje go Davvesiidda internáhtta lei gárvvis. ¶
Juste soađi maŋŋá áŋgirušše siskkit Lágesvuona váhnemat oažžut sierra skuvlla Gussanjárgii. Sis lei dalle bráhkka mii dan áiggi diliid ektui lei dohkálaš skuvlavistin, ja vaikko lei garra vuosteháhku, nagodedje oažžut eanetlogu gielddastivrras álggahit sierra skuvlabiirre. Dan maŋŋá barge váhnemat álbmogassii lanjastit bráhka skuvlan ja internáhttan. Juolludeamit stáhtas ja gielddas ledje beare unnán, ja váhnemat fertejedje ieža háhkat eanaš dávviriid maid skuvla dárbbašii. Earret eará lágidedje dánsafeasttaid skuvlabráhkas lávvordagaid. ¶
Gieldda bealis ledje oaidnán Gussanjárgga skuvlabiire vuođđudeami dušše gaskaboddosaš čoavddusin dassái go internáhtta lei huksejuvvon. Muhto báikkálaš olbmot háliidedje bistevaš skuvlla. Boahtte riidu bođii juo 1950:s. Dan dihte go bráhkka álggos lei ceggejuvvon báikái mii lei hui njuoskkas, guohcadišgođii farga. Gieldda sávaldaga vuostá sirde dalle olbmot ieža skuvlla goikásat sadjái. Doppe besse dalle joatkit dan rádjái go internáhtta gárvvistuvvui Davvesiidii. Davvesiidda internáhtta huksejuvvui guovtti muttus. Vuosttaš lei gárvvis 1954:s. Gussanjárgga internáhttaohppiid sirde dalle dohko, ja dušše oahppit ieš Gussanjárggas báhce. Oahppilohku njiejai beliin. 1955 čakča lei nubbi huksenmuddu gárvvis Davvesiiddas, ja dalle galge maiddái eará Gussanjárga-oahppit dohko. Dalle váhnemat lágidedje skuvlastreaikka, dan birra muitala Edmund Johansen eará artihkkalis dán girjjis. ¶
Stuora oassi Gussanjárgga skuvlla dávviriin ja neavvuin ledje dakkárat maidda váhnemat ledje čoaggán ruđa basáriid ja ávvudemiid bokte. Muhto gielda válddii visot, maiddái telefovnna, ja sirde Davvesiidda ja Gilivuona skuvllaide. Dat dagahii ahte vuostálasvuođat giliolbmuid ja gielddajođiheddjiid gaskkas vearáskedje. ¶
Skuvlastreaikka boađus lei ahte huksejuvvui bistevaš skuvlla Gussanjárgii, dát lei gárvvis 1958:s. Dalle fertejedje váhnemat vuorjat guhká oažžun dihtii telefovnna ruovttoluotta, muhto manne vel moadde jagi ovdal go ožžo dan. Loahpas biire oaččui 1000 ruvnno buhtadussan dávviriin mat ledje jávkan, muhto Leif Isaksena dieđuid mielde ii oktage diehtán 1979:s gosa ruđat ledje jávkan. ¶
Unnán oahppit ja guovdilastinpolitihkka dahke ovttas ahte skuvla fas heaittihuvvui 1970:s. Maiddái dán háve dat dáhpáhuvai váhnemiid vuostecealkámušaid vuostá, ja muhtin váhnemat dolle unnimus mánáid ruovttus ja biehttaledje sáddemis sin internáhttii. Uhkidedje ráŋggáštusaiguin ja sáhkuiguin, muhto ii oktage goit dubmejuvvon. Maiddái dán háve fievrridii gielda buotlágán dávviriid, daid gaskkas daid maidda váhnemat ledje čoaggán ruđa. ¶
Muhto 70-logus bođii nana lihkadus lávddadit skuvllaid, ja ovttas stuorit oahppiloguin dat dagahii ahte skuvla álggahuvvui fas 1975:s. ¶
Gussanjárgga skuvla 2007 (Govva: Svein Lund) ¶
Eanaš Gussanjárgga ohppiin lea leamaš sámi duogáš, muhto dáruiduhttin ja giellamolsun dagahii dađistaga ahte dušše áhkuid ja ádjáid buolva sámástii. Maŋimus logijagiid eanaš váhnemat eai leat máhttán sámegiela. ¶
Lea vuohččan oahppit, eai ge váhnemat, geat leat sávvan sámegieloahpahusa skuvllas. Vuosttaš geahččaleapmi lei 80-logu loahpas. Gilis ii lean sámegieloahpaheaddji, muhto háhke oahpaheaddji Bissojogas, Hans Fr. Eriksen. Oahpahus fertii dalle leat eahkedis. Oahppit ožžo sámegiela válgafágan ja vástideaddji friddja skuvlaáiggis. Seammás ledje muhtin rávesolbmot geat maiddái háliidedje oahppat sámegiela, nu ahte lágiduvvui rávesolbmuidoahppokursa Sámiid Eatnansearvvi bokte. Dát doaimmai muhtin áiggi, muhto de oahpaheaddji buohccái ja fertii heaitit. ¶
Álggogeahčen 1990-logu válljejedje golbma nuoraidskuvlaoahppi sámegiela nubbin giellan. Eai gávdnan gelbbolaš oahpaheaddji, muhto čuvvo Davvinkurssa, rektor Erna Pettersen bagadallin. Son lei ieš lohkan Davvin, muhto cealká ieš ahte ii máhttán doarvái sámegiela addit albma oahpahusa. ¶
Maŋŋil 90-logus ožžo muhtin áigodaga Harald Kåvena oahpaheaddjin. Son orui dalle Breannjas, Porsáŋggus. sullii 6 miilla Gussanjárggas. Dát lei fas eahketoahpahus. 2000-logus ii oktage lea gáibidan sámegieloahpahusa, muitala rektor. ¶
Vaikko skuvla ii leat nagodan addit bistevaš sámegielfálaldaga, de goit lea beroštan ollu sámi kultuvrras. – Mis lei čielga áigumuš, muitala Gerd Erlandsen, váldit vára báikkálaš sámi ja kveana kultuvrras nu bures go vejolaš. Muhtin jagiid áigi mis lei stuora prošeakta maid gohččodeimmet «Kor blei alle sjøfinnan av?» («Gosa leat buot mearrasámit jávkan?»). Oahppit galge geahččat ruovttoluotta dan áigái go dáppe orro dievva olbmot geat buohkat sámástedje, ja geahččalit gávnnahit gosa sii ledje šaddan. Nie ohppe ollu historjjá, dáruiduhttima ja guovdilastinpolitihka birra. Leat leamaš eanet fágaidgaskasaš prošeavttat, main leat ovttasbargan giliolbmuiguin ja boazosápmelaččaiguin geain lea geasseorohat dáppe. ¶
Siskkit Lágesvuona olmmošlohku lea njiedjan dramáhtalaččat maŋimus logijagiid. Ovdal ledje «siskkit ja olggut suohkan» sullii seamma stuorrát, muhto siskkit oasi olmmošlohku lea dál njiedjan goalmmadassan. Erenoamážit leat báhcán unnán mánnábearrašat, mii fas lea dahkan ahte leat šaddan unnán oahppit. Gussanjárgga skuvllas ledje skuvlajagis 2007/08 dušše njeallje oahppi. De guovttis fárriiga, ja 2008 čavčča šadde skuvlabiirres dušše fal guokte oahppi. De bođii heaittihanuhkádus fas, ja 2008 geasi mearridii Davvesiidda suohkanstivra ahte dát oahppiguovttos beassaba vázzit skuvlla ruovttugilis dušše guokte beaivvi vahkus. Eará beivviid soai ferteba mátkkoštit Davvesiidii, mii lea 11 miilla guđege geainnu. Fas váhnemat vuostálaste. Čálidettiinan dán (2008 čakčamánu) lea čielggas ahte Gussanjárgga heaittihuvvo sierra skuvlan, Gussanjárgga oahppit ja oahpaheaddji gullet Davvisiidda skuvlii, muhto geahččalit gávdnat čovdosa nu ahte oahppiguovttos oažžuba nu ollu oahpahusa go vejolaš ruovttubáikkis. ¶
Davvesiidda skuvllas álggahedje sámegieloahpahusa easkka 2003:s. Lei bearaš mii fárrii deike, ja mánát háliidedje sámegiela nubbin giellan. Ohppiid eadni lei Deanus eret ja lei sámegielat. Sus ii lean oahpaheaddjioahppu, muhto válddii badjelasas oahpahit sámegiela, álggos iežas mánáide, maŋŋil ledje eanet mánát geat háliidedje searvat. Maŋimus jagiid leat leamaš gitta logenáre oahppi geat leat lohkan sámegiela muhtin dásis, dat lea sullii 30 % ohppiin. 2008 rájes leat skuvla ožžon ođđa sámegieloahpaheaddji. Son lea oahppan ovdaskuvlaoahpaheaddji ja sus lea jahkebeale allaskuvlaoahppu sámegielas. Skuvlajagi 2008/09 lohket 9 oahppi sámegiela, sii leat golmma joavkkus; vuosttašgiella, nubbegiella 2 ja nubbegiella 3. ¶
Gáldut ¶
Geahča dárogiel teavstta ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Inez Boon čálii 1982:s girjji Et håndslag til Finnmark. Fredsvennenes hjelpetjeneste under gjenreisningen 1946–47 . Girji almmustuvai ođđasis 2006:s. Dás muitala son fidnogurssa birra dan girjji ja ođđa dieđuid vuođul, maid čohkkii dan oktavuođas go 2006:s Ráfiustibiidda lágiduvvui 60-jagi ávvudeapmi Fálesnuoris. Inez Boon lea riegádan Vuolleeatnamis 1933 ja orru dál Oslos. Su birra lea eambbo Sámi skuvlahistorjá 1 -girjjis , mas muitala dan birra go lei oahpaheaddjin Kárášjogas ja barggai sámi álgooahpahusa oahpponeavvuiguin. ¶
Fredsvennenes hjelpetjeneste, FHT (Ráfiustibiid veahkkebálvalus) oassálaste jagi 1946 rájes 1947 rádjái Finnmárkku ođđasithuksemii riikkaidgaskasaš eaktodáhtolaš barggu olis, mas Norgga, Danmárkku, Ruoŧa, Eŋglándda ja Amerihká eaktodáhtolaš bargit oassálaste 18 iešguđetge báikkis Finnmárkkus. Sin váldoleaira lei Fálesnuoris. Materiálalaš váldobarggut dahkkojedje 1946 geasi ja čavčča, ja eanemus veahkkebargit dien áiggis ledje oktiibuot 160 bargi. ¶
Jurdda álggahit fidnogurssaid Fálesnuorrái bođii 1946 geasi. Ledje earenoamážit guokte siva dasa. Vuosttažettiin lei nu ahte oallugat veahkkebargiin, geat dál eanas ledje huksenbargguin ja eará praktihkalaš bargguin, galge orrut Finnmárkkus guhkit áiggi ja dalle fertejedje fuobmát veahkkebargguid maid sáhtte bargat dálveáiggi maid. Nubbi lei ahte go ledje leamaš oktavuođas Fálesnuori nuoraiguin, de ledje ipmirdan ahte sis lei miella buoridit máhtolašvuođaset. Soahti ja eváhko lei dagahan ahte lei šaddan hui váilevaš skuvlavázzin. Dat duođaštuvvui veahkkebargiide go sii ovttastalle dan geasi konfirmánttaiguin, geat boradedje leairras. Dan áiggi ii lean makkárge fidnooahpahus Finnmárkkus, ja Ráfiustibiid doaibma lei vuosttaš dakkár fálaldat maŋŋel soađi. ¶
Álggos bohte ollu evttohusat iešguđetlágán gurssaid doallat, muhto ovttasráđiid muhtun skuvlaolbmuiguin gávnnahedje sii ahte dárbbašlaččamus dalle lei snihkkárgursa, mekanihkkárgursa bártniide ja goarrun- ja ruovttudoallogursa nieiddaide. Daidda gurssaide lasihedje teorehtalaš gurssa mii lea bákkolaš buot ohppiide. Das ledje eŋgelasgiella, dárogiella, dáru (davviriikkalaš) girjjálašvuohta, rehkenastin ja servodatoahppu. ¶
Oahppit ja oahpaheaddjit skuvlabráhka olggobealde ¶
Vuolemus ahkemearri ohppiide lei 15 jagi. Gurssain lei sadji 22 oahppái. Ráfiustibiid veahkkebálvalusa bráhka geavahedje internáhttan gos olggobeale nuorat orro, geat eai lean fálesnuorrelaččat, ja sii borre maid ovttas veahkkebargiiguin. Earrásat, oktiibuot čiežas, orro ruovttuin. Oahppit ovttastalle bráhka eará bargiiguin, ja serve maiddái eará doaluide maid Ráfiustibiid veahkkebálvalus lágidii ovttas Fálesnuori olbmuiguin. ¶
Snihkkárgurssaid jođihii dánskka fágaoahppan huksensnihkkár Knud Larsen, ruovttudoallogurssaid ges doalaiga ollesoahppan ruovttudoallooahpaheaddjit Anne Margrete Smith (čakčagurssa) ja Karen (Lolo) Tresvig, gii lei oasálažžan gurssaide oktiibuot guokte jagi. Goarrungurssa lágidii Cecilie Engebrigtsen ja su maŋŋel Astrid Foss. Soai maid barggaiga oahpaheaddjin álbmotskuvllas. Eŋgelas mekanihkkár Chris Nickalls oahpahii mekanihka ja metállabargguid ja penšunerejuvvon rektor Ole F. Olden, Stavangeris eret, jođihii gurssaid ja oahpahii teorehtalaš fágain ja sárgumis. Olden lei juo arvat badjel 70 jagi dalle. Internáhta dálueamidin lei dánskalaš Rigmor Sørensen, ja Edith Østlyngen barggai hálddahusbargguid, gávppašii gálvvuid ja barggai eará bargguid. ¶
Vuosttaš kursa bisttii golggotmánu 1. b. rájes gitta juovlamánu 15. b. 1946, ja nubbi gursa ges bisttii ođđajagimánu 6. b. rájes gitta njukčamánu 29. b. jagi 1947. Ruovttudoallogursa bisttii geassemánu lohppii, nappo vihtta mánu. Čájehuvvui ahte gurssat ledje hui bivnnuhis doaimmat. Go vuosttaš gursa lei čađahuvvon, de bohte 100 ohcama nuppi gursii, muhto ii lean vejolaš váldit vuostá eanet go 22 oahppi. ¶
Stáda fidnooahpahusráđđi (Statens yrkesopplæringsråd) juolludii 16 800 ruvnno goappašat gurssaide. Das golai 10 200 ruvdno bibmui ja loahppa manai bargobiergasiidda ja reaidduide. Eanas dain reaidduin ja neavvuin, maid dárbbašedje ožžo Ruoŧa organisašuvnnas Internationella Arbetslag, riikkaidgaskasaš bargosearvvis. Muhtun ráje biergasiin osttii Ráfiustibiid veahkkebálvalus ja oasi luoikkahedje Finnmárkkukantuvrras Harstadas. ¶
Muhtin nieiddain geat vázze dállodoallokurssa. ¶
Buot njeallje bráhka, maid Ráfiustibiid veahkkebálvalus anii, ledje skuvladoaimma geavahusas 1946 čavčča rájes. Muhtumat ledje seammás anus orustanleairan eaktodáhtolaš bargiide geat ledje manname eará báikkiide Finnmárkkus. Lassin internáhttabráhkaide lei okta unnibuš bráhkka mii lei 55 m2 gos nieidaoahppit ja nissonbargit ođđe. Doppe ođđe 5 rávis nissonolbmo ja 8 nieidaoahppi seaŋggain mat ledje badjálaga. Dat bulii 1947 miessemánus. Ruoŧa bargosearvi, Internationella Arbetslag, mii lei doaimmaset bokte veahkehallan Ráfiustibiid eanas diŋggaiguin maidda lei dárbu, bohte fas veahkkin ja adde jođánit ođđa bráhka. Fertejedje gal sierra lobi ohcat vai ožžot dan riikii duollomávssu haga! ¶
Lei gal diehttelas hui váttis dilli mas galge bargat. Váillui el-čuovga, ja čázi fertejedje guhkkin guoddit. Viimmat ožžo goit stuora táŋkka mainna biila geasehii čázi – dat buoridii olu, muhto mávssii 10 ruvnno beaivái, mii dovdui bures sin bušeahtas. Bráhkain ledje hui galbma láhttit, suovvabohcci ja ommanrevrret ledje ruston ja ráigánaddan. Sihke arvvii ja borggai dáhki čađa ja suovvabohcci bokte nu ahte šadde bidjat lihtiid ja skáluid vearrámus ráguid vuollai, ja dávjá sáhtii morihit ihkku, muohta dievva seaŋgga. Muorra ii gávdnon ja šadde dolastit koalaiguin. Ii lean álki oažžut koalaid geasehuvvot báikái. Buot dát lei veahá amas álggus, muhto gal sii hárjánedje dasa, čállá Karen (Lolo) Tresvig, gii muđui fertii birget skuvlagievkkaniin mii lei 2 x 3,5 m viiddu. Oahppit ja oahpaheaddjit barge áŋgirit iđidis eahkedii. Bártnit barge vel sotnabeivviid nai gitta maŋŋit eahkedii, muitala oahpaheaddji Knud Larsen snihkkárohppiidis birra. Buot maid ráhkadedje ledje anolaš diŋggat. Skuvlaáiggi fertejedje bures geavahit, earenoamážit go buot šadde bargat gieđaiguin - mášiinnat gal ledje dakkár buoredilálašvuođa biergasat maid birra sáhtii dušše niegadit. ¶
Skuvla maid nuorra eaktodáhtolaš veahkkebargit álggahedje lei jurddahuvvon veahkkin váttis áigodagas. Ii lean goassege jurdda ahte Ráfiustibat galge doaimmahit skuvlla nu guhká. 1947 giđa fálle sii nuvttá Oarje-Finnmárkku fidnooahpahuslávdegoddái skuvlla rusttegiid ja ávdnasiid mat dárbbahuvvojedje go galge joatkit snihkkengurssaid ja ruovttudoallogurssaid Fálesnuoris, ja mekanihkkárgurssaid Hámmárfeasttas. Stáda fidnooahpahusráđđi mávssii jahkái doaibmagoluid. Maŋŋel go ledje čoahkkinastán sátnejođiheddjiin Bjørnåain, oahpaheddjiin Leirosain ja huksenjođiheddjiin, de mearridedje sirdit fidnogurssaid eará ja stuorát bráhkkii mii lei veahá badjelis dan vákkis. Dan bráhkas lei ee. dat buoretvuohta ahte lei muvrejuvvon suovvabohcci. Sii sáddejedje Stáda fidnooahpahusráđđái ohcama ja bivde ruhtadoarjaga ođđa ávdnasiidda, nugo rokkahit gáldu vai ožžot čázi sisa ja siste veahá rievdadallat, oktiibuot 7000 ruvnno. Ohcan hilgojuvvui, earret 400 ruvnno doarjjan ommanii. Finnmárkku kantuvra lei miellaseabbu ja juolludii 5000 ruvnno skeaŋka-kontosteaset. Maiddái guokte smávit bráhka maid skuvla lei geavahan vuosttaš jagi, sirdojuvvojedje dan báikái gos stuora bráhkka lei. Dan sirdima doaimmaheigga guokte dánskka eaktodáhtolaš bargi. Skuvlavisti nammaduvvui :an. Guoktásat oahpaheddjiin vulggiiga mielde :ii, Lolo Tresvig ja Knud Larsen, muhto dál soai leigga almmolaš bargit ja oaččuiga bálkká! ¶
Eará artihkkalat girjjis Sámi skuvlahistorjá 3 ¶
Artihkal girjjis Sámi skuvlahistorjá 3 Davvi Girji 2009. ¶
Svein Lund ságasta Adele Nystø Ráhkain, Anne Kalstad Mikkelseniin ja Lill Tove Paulseniin, Árran 2007 (Govva: Basia Głowacka) ¶
Oddmund Paulsen, Árran 2007 (Govva: Basia Głowacka) ¶
Bajilčála lea vižžon ovtta galbbas mii lei Vuonak sámemáná, Divttasvuona sámi mánáidgárddis 1990-logus. Galba lei dušše julevsámegillii ja mearkkašii ahte «Dáppe galgat sámástit!» . Dat sáhttá leat ovdamearkan garra giellapolitihkkii mii lei mánáidgárddis dien áiggi – politihkka mii oaččui vuostehágu, muhto mii čájehii buriid bohtosiid.Dá muitalit njealjis gávcci váhnemis geat álggahedje mánáidgárddi j. 1989. ¶
Dát njealjis leat bajásšaddan iešguđetge sajis Divttasvuonas, muhto orrot dál buohkat Ájluovttas. ¶
Anne Kalstad Mikkelsen (r. 1963), lea suohkanguovddážis, Gásluovttas, bajásšaddan. Son váccii vuođđoskuvlla doppe ja joatkkaskuvlla Gásluovttas/Hápmiris. Son lea lohkan Norgga eanandoallo allaskuvllas (Norges landbrukshøgskole), ja lohkán iešguđet fágaid Bådåddjo allaskuvllas, ee. julevsámegiela, servodatfága mas sámi dilli deattuhuvvo ja pedagogalaš seminára. Dál son bargá gaskkustandoaimmaheaddjin Árran julevsámi guovddážis. ¶
Adele Nystø Ráhka (r. 1959) boahtá Jågåsijdas. Doppe váccii mánáidskuvlla ja Gásluovttas fas váccii nuoraidskuvlla. Maŋŋel lea lohkan eanandoalloskuvlla ja sámi álbmotallaskuvlla duodjesuorggi Johkamohki álbmotallaskuvllas, ja lea maid lohkan duoji ja sámegiela Bådåddjo allaskuvllas. Son lea bargan veahkkebargin mánáidgárddis ja sámeluohkáin Ájluovtta skuvllas. ¶
Lill-Tove Paulsen (r. 1961) lea Moskkis (Måskes) eret, ja lea doppe vázzán mánáidskuvlla, ja nuoraidskuvlla ges Ájluovttas. Son lea julevsámegiela lohkan Bådåddjo allaskuvllas. Son lea bargan mánáidgárddis, ja oahpaheaddjin oahpaheaddjeoahpu haga. ¶
Oddmund Paulsen (r. 1958) Bjørkvikas, Ájluovtta lahka, lea lohkan huksen ja ásahusoahpu joatkkaskuvllas ja oahpu váldán teknihkalaš fágaskuvllas ja lea lohkan julevsámegiela Budejju allaskuvlla čađa. Dál son bargá konserverenteknihkarin Árran museas. ¶
Vuonak sámemáná lea ollásit váhnemiin álggahuvvon ja dat njeallje váhnenpára ledje maid mánáidgárddi eaiggádat vihtta vuosttaš jagi. Go Árran sámi kulturguovddáš lei válmmas j. 1994, fárrii mánáidgárdi dohko. Dalle molso nama Árran mánnágárdde, ja de válddi Árran mánáidgárddi badjelasas. Dás galgat álggus geahččat dan áiggi go váhnemat doaimmahedje mánáidgárddi. ¶
Dan njealji váhnenpáras geat álggahedje, lei dat seamma áigumuš namalassii ahte sii háliidedje ahte sin mánát galge šaddat sámegielagat, muhto sis iežainis gal lei feara makkár gielladuogáš, ja sii ledje válljen iešguđet ládje makkár giela hupme mánáiguin. ¶
Lill-Tove guovttos Oddmundiin lei áidna párra geain lei julevsámegiella eatnigiellan. Goitge humaiga dárogiela boarráseamos mánáidisguin. Lill-Tove muitala: – mii leat guhtta oappážaga/vieljažaga, ja mun lean boarráseamos. Eadni hupmagođii dađistaga dárogiela, danne hupmat mii boarrásepmosat buoret sámegiela, dat nuorabut máhttet unnit sámegiela. Mun lean dahkan juste nuppe ládje, hupman dárogiela boarrásepmosiiguin ja sámegiela nuoramusaide. Boarráseamos mánná riegádii j. 1979, go buohkat dárustedje mánáiguin. Mun jurddahin ahte galgen sámástit, muhto ii das šaddan mihkkege. ¶
Adele bajásšattai passiivvalaš sámegielipmárdusain, muhto dárustii dušše dassá go rávásnuvai. – Vázzen vuosttaš sámegielkurssa go ledjen 17 jahkásaš, dan maŋŋel vázzen kurssa Hápmira joatkkaskuvlla čađa ja Budejju allaskuvllas. Mus leat njeallje máná, geaiguin lean sámástan álggu rájes. Mu isit gal ipmirda sámegiela, muhto dárusta mánáiguin, nu ahte mánát lea álo leamaš ollásit guovttegielagat. Anne lea oahppan dušše dárogiela su váhnemiin ((1)) , ja álggi oahpahallat sámegiela go váccii joatkkaskuvlla Hápmiris. Dan maŋŋel lea garrasit bargan oahppat sámegiela, muhto dovdá ain ahte ii hálddaš dan oalát. Su boadnji gal baicca lea čađa sámegielat mánnávuođa rájes juo. Boarráseamos mánáidisguin gal dárusteigga, goalmmát mánáin easka hupmagođiiga sámegiela, ja Anne muitala ahte oahpai sámegiela ovttas mánáin.. Maŋemus páras geat álggaheigga mánáidgárddi lea eamidis julevsámegiella ja isidis ges davvisámegiella eatnigiellan, ja soai humaiga álggu rájes juo iežaska sámegiela mánáiguin. ¶
Mánát duhppejit. (Govva: Vuonak sámemáná) ¶
–Go álggaheimmet mánáidgárddi, de ledje nu unnán sámegielagat Divttasvuonas ahte sáhtii lohkat daid ovttain gieđain, ja golmmas sis vázze mánáidgárddi. Álggus mis lei duppal ulbmil; sihkkarastit sámegiela ovdáneami mánáin ja addit eará mánáide vejolašvuođa oahppat sámegiela. Go máŋgga bearrašis ledje dárustan mánáidisguin, de fuomášedje ahte mánáidgárddi ásaheapmi dagahii giellamolsuma maiddái ruovttuin. ¶
Anne muitala: – mus ledje golbma máná ovdaskuvlaagis, ja buohkat álge mánáidgárdái. Boarráseamos, guhte dalle lei njeallje jahkásaš, gal dušše dárustii, ja sutnje gal šattai lossa rievdadeapmi. Sidjiide guđet ledje unnibut, gal šattai geahppaseabbo. ¶
Muhtun váhnemat sámástedje gaskaneaset, muhto olu seaguhedje dárogielain. Sidjiide váikkuhii mánáidgárdi nu ahte šadde eambbo dihtomielalaččat das ahte geahččalit čađat sámástit. ¶
Lávvu ja dolla lei oassin sámi mánáidgárddis. (Govva: Vuonak sámemáná) ¶
- Báiki maid aniimet mánáidgárdin vuosttaš jagiid, lei Fredly Hellandsbergas. Dat viessu lei ovdal geavahuvvon boarrásiidsiidan. Dat lei veahá doaresbealde ja suojis. Dat lei olggobealde giliid ja dat lei veahá meahccelis, ja danne sáhtiimet atnit sávzzaid doppe, gilvit buđehiid ja ruotnasiid. Lei maid álki beassat meahccái ja meahcis mii gal leimmet dávjá. ¶
Ii mis lean ovttasge virggálaš oahppu bargat mánáidgárddis. Ollesoahppan ovdaskuvlaoahpaheaddji oaččuimet easka go mánáidgárdi lei doaibman vihtta jagi. Iige mis lean olu hárjáneapmi eaige vásáhusat eará mánáidgárddiin. Mii barggaimet eanas nu movt ieža fuobmáimet. ¶
Go plániimet mánáidgárddi, de jurddaheimmet ahte galggašii leat seamma sisdoallu go ruovttus. Mánát galge hárjánit buot doaimmaide mat ruovttuin leat nu go gilvit ja biebmoráhkadeami, bassama jna. Mánát ledje eanas áiggi mielde eanas doaimmain, go láibbuimet, go biepmaimet lábbáid, oakkuimet ja čolliimet guliid. Mii boniimet ja ivdniimet láiggiid. Geažos áiggi ohppe mánát ođđa sániid sámegillii daid bargguid čađa main oassálaste. Lei maid álo soames váhnen barggus mánáidgárddis, mii fas váikkuhii dasa ahte ii lean nu stuora gaska gaskkal mánáidgárddi ja ruovttu. ¶
Juoga mii lei dehálaš, lei ahte mii válddiimet mielde eallilan olbmuid mánáidgárdái iešguđetge doaimmaid oktavuođas. Álggus gal ledje unnán stoahkanhearvvat ja eará neavvut, muhto biergasat eai lean nu dehálaččat. Go oaččuimet doarjaga háhkamiidda, de gal osttiimet soames dábálaš stoahkanhearvvaid, muhto eat mii daiguin gal stoahkan bearehaga. Rievtti mielde gávnnaheimmet ahte dat lei veahá čurbodat. Olgun lei okta gizzunrusttet mii gal lei hui bivnnut. Ii lean gal várra plánejuvvon nu, muhto sulastahtii oalle ládje lávu. Goit dan mađe ahte mánát fuobmájedje ahte sii galget dan vuolde dolastit. ¶
Mii háliideimmet ahte dat galggai leat sámi mánáidgárdi, muhto eai mis lean nu čielga jurdagat das mii sámi mánáid bajásgeassin lei dahje makkár dat galggašii leat. Mis lei maid unnán oktavuohta daiguin eará sámi mánáidgárddiiguin mat gávdnojedje dien áiggi. Áidna referánsa mis lei dáža mánáidgárddiin. Mii gal diđiimet ahte ledje sámi mánáidgárddit omd. Guovdageainnus, muhto jurddaheimmet ahte doppe lei áibbas eará dillii go mis dáppe. Maid mii galggaimet singuin hupmat. Eat mii diehtán ovttage eará mánáidgárddi mat ledje dahkan nu movt mis lei ulbmilin; oažžut dárogielat mánáid sámástit. Mánáidgirjjit julevsámegillii eai gávdnon. Muhtun bargit lohke dárogielgirjjiid ja jorgaledje daid sámegillii logadettiin. Áiggi mielde oaččuimet jorgaluvvot soames girjjiid, ledje dárogielgirjjiid jorgalan. Eai dan áiggi jorgalan sámi mánáidgirjjiid davvisámegielas julevsámegillii, nu go dál lea šaddan. Hárvásat mis máhtte davvisámegiela. ¶
Ájláttes lei oapmedállu, ja giđabeallái beasaimet luoikat lábbáid mat njamme doahtu, ja dan lábbá galge sihke mánát ja rávisolbmot fuolahit. (Govva: Øyvind A Olsen, Nordlandsposten) ¶
Mánáidgárdemánáin lei sámegielmáhttu iešguđetge dásis. Unnitlohku máhtii sámegiela, muhtumat ipmirdedje eanasoasi, ja earát ges ipmirdedje álggos hui unnán. Goitge mearrideimmet ahte álggu rájes galggaimet hupmat dušše sámegiela mánáidgárddis. Ledje digaštallamat ahte galggaimet go veahá dárustit, muhto gávnnaheimmet ahte eat áiggo dan gal. Buot váhnemat geat bidje mánáideaset dán mánáidgárdái ožžo čielga dieđu das makkár giellapolitihkka mis lei, ja ahte dat geatnegahti maiddái váhnemiid. Mánáidgárddi boađáhagas heaŋgái diehtu mii lei hui čielggas: Dánna galggáp sámástit! Mii leimmet maid hui dihtomielalaččat das ahte mánáiguin galggaimet hupmat čielga sámegiela, eat ge seaguhit sámegiela ja dárogiela. ¶
Giellabargguid nannen dihte vieččaimet guovttegielatvuođa ja giellaoahpahusa ekspearttaid doallat kurssaid ja logaldallamiid sihke váhnemiidda ja bargiide. Mis lei ee. Tove Skutnabb-Kangas, Asta Balto ja Leena Huss dáppe min luhtte. Sámi oahpahusráđi bokte oaččuimet giellaveahki Anders Kintelis ja Kåre Tjihkkomis. ¶
Mis eai lean ovttagielatmánát, buohkat máhtte maiddái dárogiela, ja danne lei bahá ahte mánát dárustišgohte jus dárogielat mánát livčče boahtán. Ja dat ii lean álki doalahit daid olggobealde. Muhtun mánáid ledje boarráset oappát ja vieljat, geat dušše dárustedje, ja geat áinnas finadedje mánáidgárddis. Olgostoahkamat geasuhedje eará mánáid. Sii geat fitne guossis dáppe, ožžo čielga dieđu ahte dáppe galget sámástit - dahje orrut jaska. ¶
Áiggi mielde oaččuimet maid asttoáigeortnega mii lei čadnon mánáidgárdái, ja doppe gal eai lean buot mánát nu nannosat sámegielas. Mii čovddiimet dan dainna lágiin ahte vuosttaš gearddis ii lean lohpi dárustit, ja jus oktage áiggui dan dahkat de fertejedje mannat loktii. ¶
Ánne muitalii ahte su boarráseamos mánná dušše dárustii álggus go mánáidgárdi álggahuvvui, sus gal ii lean beare geahpas. Dáhpáhuvai ahte son bođii ruoktot ja čierui go lei nu váttis dat giella mánáidgárddis. Mii šattaimet bargat olu dihtomielalašvuođain ja jeđđemiin: – Ii dat leat dus mihkkege sivaid, dat lea dušše váttis go it leat oahppan sámegiela ovdal. Muittán ahte mu eadni dajai ahte galggan máná váldit eret mánáidgárddis. Muhto de gal dadjen ahte in áiggo dan siva guoddit ahte mánná bajásšaddá ii ge oahpa sámegiela. Olmmoš ii sáhte rievdadit juoidá nu ahte dat ii bávččat. Lei várra nu ahte mii geat leimmet massán giela, mii várra ražaimet eanemus. Sii geat ledjen bajásšaddan sámegielain, eai dádjadan makkár skeaŋkka ledje ožžon. Man divrras dat lea. Dan oaidnit mii buoremusat, mii geat leat massán dan. Sámegiella gávppis ¶
- Divttasvuonas lei sámegiella guhká leamaš dakkár maid hupme dušše ruovttuin, eaige almmolaš báikkiin. Ovdamearkka dihte ii lean dábálaš ahte sámástedje jitnosit gávppis. Mii šiehtaimet goitge ahte bargit ja váhnemat galge sámástit mánáidgárdemánáiguin go deivet sin márkanis, omd. gávppis. Nu šattai sámegiella fas dakkár giella mii gullui almmolašvuođas. Muhtumiid mielas lei ártet go humaimet sámegiela jitnosit. Sii heahpanedje, nu ahte máŋggas eai háliidan min deaivat márkanis. Mii vásiheimmet ahte olbmot čiehkádalle go oidne min boahtime. Mii šattaimet olu bargat áddjáiguin ja áhkuiguin, muoŧáiguin, goskkiiguin ja siesáiguin ja čeziiguin, egiiguin ja ednuiguin vai sii sámástivčče mánáiguin. Sii livčče áinnas hupman dárogiela iežaset mánáiguin ja mánáidmánáiguin ja eai soaitán goassege ovdal sámástan mánáiguin. Lei dehálaš sin oažžut mielde, muhto oaidnit ahte dat lei lossat máŋgasii. mánáin lei mielde iežaset niibi ¶
Govva váldon ovtta meahccemátkis. Mánáin lei iežaset niibi mielde, maid besse ieža geavahit. Sandra fuollá alcces bassinsákki. (Govva: Vuonak sámemáná) ¶
- Ledje oallugat geat ledje vávjálasat. Sii dadje: Movt galgá mannat go mánát ollejit skuvlii eaige máhte dárogiela? Čájehuvvui ahte sii balle ihcalis. Dárogiella lea miehtá buot, ja ii oktage mánná leat dainna bártidan. De sii balle fágalaš ovdáneamis dain iežá fágain. Eat mii nu riekta diehtán sáhtte go massit maide go juo atne nu olu fámuid šaddat guovttegielagin. Muhto de mii jurddaheimmet ahte lei nu dehálaš ahte ohppe sámegiela, ahte jus vel eai birge ge omd. matematihkas nu bures go earát, de mii fertet dan gierdat. Muhto eat galgga šihtit ahte ieža maid eahpideimmet soames geardde ahte bargat go mii riekta, lei ovtta gaska heahtečoahkkin heahtečoahkkima maŋis. Maŋŋel gal sáhttit dadjat ahte eksámen bohtosat Ájluovtta skuvllas čájehit ahte mánát geat sámástit ja leat vázzán sámi mánáidgárddis eai goit leat birgen heajubut go earát. Soaittit mii duosttat dadjat juste nuppe ládje. ¶
Mii diđiimet ahte lei lossat ja garra dilli mánáide. Mii leimmet vásihan man heajos stáhtus sámevuođas lei, ja mii áigguimet nannet mánáid ovdal go skuvlii álge. Danne barggaimet earenoamážit dainna ahte mánát galge máhttit juoidá mii attii stáhtusa dárogiela birrasa ektui. Mii válljiimet guokte ášši vuoruhit, namalassii spábbačiekčama ja lohkama. Mii dagaimet spábbačiekčanšillju mánáidgárddi lahka ja čievččaimet dávjá spáppa vai mánát galggaše birget daiguin iežá mánáiguin márkanis. Dasto álggiimet lohkanhárjehallamiin mánáidgárddis, nu ahte go sii álge mánáidskuvlii, de máhtte oba muddui juo lohkat. Lei Kaia Kalstad gii fuolahii lohkan- ja čállinoahpahusa. ¶
Mánáidgárdi ii ovddastan dušše gielalaš, muhto maiddái kultuvrralaš ja politihkalaš ealáskahttima. Dat lei dat vuosttaš sámi ásahus Divttasvuonas. Dilli dalle 18 jagi dás ovdal lei áibbas eará go mii dál lea. Mii eat ožžon makkárge veahki dahje doarjaga suohkanis, muhto fertiimet ieža dahkat buot. ¶
Álggus mis eai lean makkárge sálmmat julevsámegillii. Goitge gávdnoje sálmmat maid láveje lávlut Lestadiánalaš čoakkámin. Muhto dat ledje čállojuvvon dološáigahaš sálbmagirjái mii lei 1895 ((2)) rájes, ja das lei gohtalaš čállinvuohki. Mii lávlluimet goitge daid ja máŋgiimet daid ja jugiimet daid mánáide. Boarráseamos mánát geat ledje ožžon lohkanoahpahusa mánáidgárddis, nagodedje goit oallemuddui čuovvut sálmmaid go leimmet moddii lávlon daid sálmmaid. Oktii bođi bismá Øystein Larsen oktan johtinguimmiiguin min guossái, ja dalle mii lávlluimet ovtta sálmma sutnje. Bismá oaččui maid sálbmagirjji vai beassá lávlut. Gal son juo nu hirpmahuvai, ja lohpidii ahte galge jođáneamos lági mielde oažžut sálbmagirjjiid main leat dábálaš bustávat, ja nu dat šattai ge. ((3)) ¶
Beasaimet maid nuohti čiktit. (Govva: Vuonak sámemáná) ¶
Go álggaheimmet mánáidgárddi, de lei leamaš moadde jagi juo julevsámegiela oahpahusfálaldat soames skuvllain Divttasvuonas muhto de dušše nubbingiellan, ja dalle dušše moadde diimmu vahkkui. Go leimmet jođihan mánáidgárddi moadde jagi de gálge sámegielat mánát álgit skuvlii, ja dalle mii gáibideimmet ahte sii galge oažžut sámegiela vuosttašgiellan skuvllas, ja ahte oahpahusgiella galggai leat sámegiella juohke fágas. Áiggi mielde oaččuimet dan maid, ja dál leat oallugat mannan vuođđoskuvlla čađa ja ožžon julevsámegiela vuosttašgiellan. Mii roahkahit dadjat ahte mánáidgárddi haga ii livčče leamaš dat vejolaš. ¶
Jagi 2000 oaččuimet dieđu ahte mii mánáidgárdeváhnemat leimmet ožžon Sámedikki giellamovttidahttin bálkkašumi. Dan gal eat lean vuordán, go eat diehtán ge ahte leimmet nominerejuvvon. Dalle gal vulggiimet buot njeallje váhnenpára Kárášjohkii vuostáiváldit bálkkašumi Sámedikki plenuma oktavuođas. ¶
Go dát čállojuvvo, de leat 18-jagi vássán dan rájes go mánáidgárdi álggahuvvui. Dan bottas lea boahtán ođđa váhnenbuolva, ja sis leat ođđa hástalusat. Dalle go mii álggaheimmet, de ledje eanas váhnemat sámegielagat, muhto dál leat dušše oattes geat máhttet sámegiela. Dat mielddisbuktá ahte mánáidgárdi ferte guoddit eanas oasi ovddasvástádusas mánáid sámegiela oahpaheamis. Vaikko bargit gal ain sámástit mánáiguin, de mánát dárustit eanas áiggi. Mii oaidnit maid ahte sámegiella lea rievdame, máŋga giellaoahpa hámi leat jávkame, omd. guvttiidlogu vearba ja pronomen. Dađistaga go dát njealjis muitalit de fuobmájit eambbo ja eambbo fearániid mánáidgárddis maid áiggoše muitalit. Loahpas dadjá okta sis: – Gullet, mun jáhkán mii galgat čállit girjji dán birra. Mii sávvat ahte sii dahket dan, muhto dassážii oažžu dát leat álgun. ¶
((1)) Geahča Kaia Kalstad muitalusa Sámi skuvlahistorjá 2:s. . ((2)) Same tjåggolvasen Psalm-Kirje. Ruoŧa Girku (Svenska kyrkan) 1895). ((3)) Julevsáme Sálmmagirjje almmuhuvvui j.2004, ovttasbargu gaskal Ruoŧa girku sámi ráđi ja Norgga girku, Sámi girkoráđi. ¶
Eará artihkkalat girjjis Sámi skuvlahistorjá 3 ¶
På norsk ¶
Árvvoštallamat ja válddahallamat ¶
Ovdasiidogovva: Bjørg Monsen Vars ¶
Girjji sáhttá oastit girjegávppis dahje diŋgot lágádusas Davvi Girji . ¶
Sámi skuvlahistorjjá ¶
goalmmát girji lea, nugo ¶
vuosttaš ¶
ja ¶
nubbi ¶
girji, čoakkáldat mas leat artihkkalat, muitalusat, muittut ja dokumeanttat, mat čájehit sámi ohppiid skuvlla iešguđetlágan beliid. Dat almmuhuvvo seamma áigge sihke girjin ja interneahtas, čujuhusas ¶
http://skuvla.info. ¶
Interneahttaveršuvnnas leat maiddái muhtin lasáhusat mat eai čáhkan prentejuvvon girjái. ¶
Dát girji lea máŋgga olbmo ja ásahusa ovttasbarggu boađus. Mii háliidit váimmolaččat giitit buohkaid, geat leat searvan dán bargui; čálliid, muitaleddjiid, jorgaleddjiid, korrektuvrralohkkiid, govvideddjiid, dáiddáriid ja lágádusa, girjerájuid, arkiivvaid, museaid ja skuvllaid bargiid. Erenoamážit giitit ásahusaid mat leat ruhtadan almmuheami. Daid gávnnat girjji loahpas. ¶
Ovddit girjjis čáliimet ahte dáinna ráidduin mii háliidit kártet maid sámi oahppit leat vásihan norgga skuvllain, muhto ahte kárttas leat ain máŋga vilges dielkku. Mii oaidnit dál kártta ain čielgaseappot, muhto oalle ollu báhcá ain. Danin mii ain háliidit muitalusaid ja dokumeanttaid boahttevaš girjjiide. ¶
Mii sávvat maiddái ahte sáddebehtet midjiide divodemiid ja liigedieđuid dán girjji hárrái. Dalle mii sáhttit rievdadit interneahttaveršuvnna ja maiddái boahttevaš prentehusa jos dat šattaš áigeguovdilin. ¶
Earret eará háliidit divodemiid báikenamaide mat leat namuhuvvon girjjis. Mii leat geahččalan gávdnat sámegiel báikenamaid ja geavahan daid sámegiel teavsttas, muhto eat dieđe leat go visot riekta ja muhtin namaid eat leat gávdnan, vaikko jáhkkit ahte gávdno sámegiel namma. Maiddái dárogiel teavsttas mii leat eanaš geavahan dárogiel namaid, muhto mii leat maiddái váldán mielde muhtin sámegiel namaid. Listu mas leat sámi ja dáru báikenamat mat gávdnojit Sámi skuvlahistorjágirjjiin almmuhuvvo čujuhusas http://skuvla.info/baiki.htm. ¶
Artihkkaliid, cavgilemiid, cuiggodemiid ja divodemiid sáhtát sáddet lágádussii: Davvi Girji Postboks 13 N–9735 Kárášjohka davvi@davvi.no dahje váldodoaimmaheaddjái: sveilund@online.no ¶
Dearvvuođat doaimmahusjoavkkus: Elfrid Boine, Siri Broch Johansen, Svein Lund, Siv Rasmussen ¶
Álggahus: Duoddaris olggumus lássáide ¶
MÁNÁIDGÁRDDIT Marianne Storjord: Sámi mánáidgárddiid historjá Svein Lund: Mánáidgárdi dáruiduhttima vuostá Siv Rasmussen: Unjárgga mánáidgárdi – «nállesirremis» ovttasbargui Siri Broch Johansen: Sámesearvvit váldet ovddasvástádusa Deanus Anne Jannok Eira: Badjemánáid beaiveruoktu Kirsten Alette Anti: – Fertejin leat garas Oddveig Nymo Dalbakk og Asbjørg Skåden: Min gilli ii livčče seamma Sáráhká haga Sáme mánájgárdde Divtasvuonan: «Dánna galggap sámástit!» (Julevsámegillii) / Sámi mánáidgárdi Divttasvuonas: «Dánna galggap sámástit!» (Davvisámegillii) Inger Johansen: Åarjel-saemiej maanagierte: – Camping-våågneste sjiere gåetiesæjjan (Lullisámegillii) / Inger Johansen: Lullisámi mánáidgárdi: Johtti viessovovnnas fásta ollesáiggemánáidgárdái (Davvisámegillii) Solveig Oskal: Cizáš – sámi mánáidgárdi Oslos Anita Ravna: «Riggát» hállet eambo gielaid ¶
MÁZE Oasážat Máze skuvlahistorjjás Johan Tore Eira: Garra ráŋggáštusat Máze skuvllas Issát Sámmol Heatta: Skuvla – min dološ ja dálá boahtteáigi Lidvard Hytta: Rihkku go skuvla sámi mánáid olmmošvuoigatvuođaid? Trygve Lund Guttormsen: Rahčan Máze skuvlla ovddas Ellen Turi Guttormsen: 40 jagi Máze skuvllas ¶
DAVVISIIDA Historjjáhis gieldda skuvlahistorjjás Alfred Olsen: Viđain jagiin maŋŋonan skuvlaálgin Richard Bergh: Ovddasmanni skuvla Gussanjárggas Edmund Johansen: Ovtta jagi skuvlastreaika giliskuvlla bealis ¶
FÁLESNUORRI Unni Nilsen: Skuvla ja miššovdna Fálesnuoris 1700-logus Goarráneapmi ja dáruiduhttin Fálesnuoris Andreas Arild: Fálesnuori oahpaheaddji muitala Klemet Vik: «Dál lea sápmelaš hilgon gápmagiid ja čevllohallagoahtán» Inez Boon: Ráfiustibiid fidnogursa Fálesnuoris Chris Nickalls: Fálesnuori fidnokurssa muittut Marion Palmer: Haksui ávvuáigi, veaidalas ja giddagas Bjørn Mathisen: – In oahppan maidege ávkkálaččaid skuvllas ¶
ÁKŊOLUOKTA Bihtát Ákŋoluovtta sámi skuvlahistorjjás Larine Johnsen: – Skuvllas eat oahppan nu ollu gal Olav Isaksen: – Dážat dovde iežaset buorebun Svein Lund: Heahtečoavddus Ákŋoluovttas ja Goahteluovttas ¶
LOABÁT Ruŋgu – dego Føniks-loddi Eivind Bråstad Jensen: Rivttes guvlui? Solfrid Fossli: Sámegiella lobidis giellan ¶
GIELLA SKUVLLAS Jon Eldar Einejord: Sámegiela árvu dárogiela ektui oahpahusas Norggas Jon Todal: Sámegiela vuosttašgiellan-oahpahus Norggas Else Marie Isaksen: Mo váikkuhii čállinvuogi rievdadus skuvlii? ¶
Bargadettiin girjjiin Sámi skuvlahistorjá 3 mii leat gávdnan muhtin ovdal prentejuvvon teavsttaid ja maiddái ožžon ođđa teavsttaid, maid háliidivččiimet váldit mielde girjái. Muhto dađe bahábut visot ii čahkan, ja muhtin artihkkaliin fertiimet dušše prentet oasáža dahje dat eai oba beassan mielde. Mii leat dattetge almmuhan dan dás, vai lohkkit besset lohkkat dan girjeartihkkaliid lassin. Lasseartihkkalat dábálaččat almmuhit dušše originálagillii. Artihkkalat leat sorterejuvvon fáttáid mielde maidda dat gullet. ¶
MÁZE Klemet Nilsen Turi: Skuvllat ¶
Sámi skuvlahistorjá 1 Sámi skuvlahistorjá 2 Sámi skuvlahistorjá - oktasaš álgosiidu ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Klemet Vik, Ráhkkerávjjus 2005 (Govva: Svein Lund) ¶
Klemet Hætta Vik lea riegádan 1937:s. Son šattai bajás Fálesnuori suohkanis, belohahkii Stállogárgos Fálás, belohahkii Beretčievrras nannámis. Sus lea oktiibuot 3½ jagi álbmotskuvla, Sandvollan skuvllas Trøndelagas ja Stállogárgo skuvllas, ja jagi Svanvika álbmotallaskuvllas. ¶
KKlemet lea bargan máŋgga fidnus, ee. guollebivdin ja mearraolmmájin. Son lea vuodjan gáffaltruhka, busse ja guorbmebiilla ja lea leamaš girkobálván. Dalle go jearahalaimet sus 2006 giđa, lei aiddo ovdalaš beassan ealáhahkii. ¶
Klemet buorástahttá sámegillii ja ságastallá sámegillii feara man birra, muhto go mii galgat jearahallat, de molsu dárogillii. Vaikko sámegiella lea eatnigiella, de son lea geavahan giela unnán maŋimus logijagiid ja cealká ahte sátnerádju ii leat doarvái buorre muitalit buot fearániid birra maid son lea vásihan. Go mii bivdit su muitalit skuvlavásáhusaid birra, de son álggaha iežas sogain: ¶
– Mu eatni váhnemat leigga boazosámit. Sis lei dálveorohat Joganjálmmis Álttás ja dálveguohtun Sávvon-guovllus. Geasseorohat lei Fálás. Áddjá gulai Spein-sohkii. Dalle go son jámii bázii áhkku, Joret Inga, njeljiin mánáin. Son náitalii mearrasápmelaččain Fálás, Poala Johániin, gii lei guolásteaddji ja bivdi. Soai eaba nagodan doalahit boazodoalu, ja ásaiduvaiga dasto Stállogárggui. Áhkku jámii 1935:s, muhto mu áddjábealli elii gitta 1954 rádjái. Son adnojuvvui muhtinlágan «mearrasámehoavdan» . Sus lei guhkes skávžá, sus lei álo gákti badjelis ja háhtta. Gákti lei alit gággásis mas ledje unnán hearvvat. ¶
Mu eadni elii nappo vuosttaš oasi mánnávuođastis Álttás. Áltá lei dan áiggi hui juohkásan giela dáfus; Joganjálmmis lei eanaš suomagiella, Bossegohpis eambbo sámegiella, Fállejogas hupme muhtin lágan nuortadárogiela. Eatnis lei sámegiella eatnigiellan, muhto oahpai maiddái sihke dárogiela ja suomagiela. Dát giellamáhttu váikkuhii ollu dasa ahte son oaččui barggu Televerketis. Dađe mielde go telefonlinnjá 30-logus huksejuvvui Álttá ja Guovdageainnu gaskii, de son orui ja barggai duottarstobuin. Son álggii Gargias, de Suolovuomis ja loahpas Biggejávrris. Son ii šat ollen guhkkelii, dasgo dalle son deaivvadii suinna gii dasto šattai mu áhččin, ja šattai áhpeheapmin. ¶
Eadni fárrii dalle ruoktot Stállogárggui ja ásai ovttas bearrašiinnis. Vaikko mu váhnemat eaba goassege náitalan, de ožžon dalá nammavieru mielde áhči goarggu, ja šadden bajás Klemet Hættan. In ipmirdan manne mus ii sáhttán leat Spein-goargu nugo eatnis, ednuin, vilbeliin ja oambealis lei. ¶
Ii lean álki eadnái dikšut mu, ja danin son bijai mu iežas oappá háldui. Mu goaski lei náitalan, mánáheapmi ja orui Beretčievrras. Su ruovttus hupme dušše sámegiela. Muhto de bođii soahti, ja eadni balai gártat duiskka bálvalussii. Danin son vieččai mu ruoktot fas 1941:s. Mu edno viesus hupme eanas dárogiela, muhto mun in máhttán sáni ge dárogiela, nu ahte fertejedje sámástit munnje. Go mii mánát eat galgan ipmirdit, de rávesolbmot hupme suomagiela. Danin mun ipmirdan muhtin muddui suomagiela maid. Eadni náitalii 1941:s ja mun ožžon áhččebeali. Son lei álggoálggus Kárášjogas eret, muhto lei mánnán addojuvvon Goavdeluktii, moadde kilomehtera Stállogárgos. ¶
Stállogárggu. Olgeš bealde govas lea skuvla mii huksejuvvui 1950-logus ja heaittihuvvui 1980-logus. ¶
(Govva: Svein Lund) ¶
Stállogárggu lei dego suddadanstážžu dan áiggi. Leimmet dušše mii, Spein-bearaš, geaid atne sápmelažžan. Ledje sihkkarit máŋga eará maid geain lei sámi duogáš, muhto ledje almmolaččat dážat. Muđui ledje olbmot geat ledje fárren Borsái ja Náivutnii veaikeruvkkiid oktavuođas. Ledje olbmot Ivgus ja Divttasvuonas, suopmelaččat, ruoŧŧelaččat ja muhtin Schrøder-bearaš mas sihkkarit ledje duiskka máttut. ¶
Stállogárgo skuvlla oahpaheaddji, Astrup Nilsen, lei Sállanis eret. Son searvvai oahpaheaddjiákšuvdnii ja duiskalaččat válde su gitta 1942:s. Dan maŋŋá ii lean šat skuvla, ja duiskalaččat válde skuvlaviesu fealtabuohcceviessun. Máŋgasat masse oahpu, mu dieđu mielde ii lean makkárge priváhta oahpahus. Ieš galgen rievtti mielde álgit skuvlii 1944 čavčča, dalle go devden 7 jagi, muhto das han ii šaddan mihkkege dalle. ¶
Seamma čavčča bođii eváhkko. Dámpa «Bodin» vieččai buohkaid geat orro Fálá siskkobealde. Fanas lei issoras dievva, das ledje moadde geardde eambbo olbmot go dan masa dat lei sertifiseren. Manaimet konvoias, mátkki nalde muhtin fatnasat fallehuvvojedje, muhto mii olliimet lihkus dearvvasin Romsii. Doppe fertejedje buohkat gáddái buot gálvvuideasetguin. Min ásaiduhtte Romssa duopmogirkui ovttas máŋggain eará evakuerejuvvon olbmuin. Dát historjá lea munnje muitaluvvon maŋŋil, ieš in muitte nu ollu das. Ledje vártnuhis dilit. Moadde beaivvi maŋŋá oaččuimet dieđu ahte fanas galggai dattege joatkit. Dál lei fanas bassojuvvon, eai lean nu ollu mátkkošteaddjit ja oaččuimet iežamet gájogiid. ¶
Min fanasmátki nogai Musseres, gos bidje min Steinkjera togii. Min stuorabearrašis leimmet sullii 15 olbmo geat evakuerejuvvuimet ovttas. Mii internerejuvvuimet golmma dállui mat ledje lahkalagaid. Boanda, gean luhtte mu eadni ja mun galggaimet orrut, lei duiskkaustitlaš, ja go ráfi bođii, de son bálkestii min olggos. Oaččuimet ođđa ruovttu, mealgat doaresbealde, muhtin láigodálolašbáikkis. ¶
1945 čavčča álgen skuvlii, Sandvollan skuvllas Inderøyas. Ii lean skuvlasáhttu, nu ahte lei oalle skárppis 8-jahkásažžii. Lei 8–9 km skuvlii. Vázzen 2–3 km Hustad-gárdimii. Das lávejin háiket mielkevuoddji fárus, muhto sus lei ollu barganláhkai miehtá geainnu, nu ahte bohten measta álo beare maŋŋit skuvlii. ¶
Máhtten unnán dárogiela dalle go evakuerejuvvuimet, muhto ledjen juo oahppan giela oalle bures dáluin main leimmet orron ovdal go álgen skuvlii. Dárogiella maid ohppen lei dieđusge báikkálaš suopman doppe Sis-Trøndelágas. Mun ja mu vilbealit ja oambealli hupmagođiimet Trøndelága suopmana maiddái gaskaneamet. Dien áiggi maŋŋá mii sámásteimmet dušše rávesolbmuiguin. ¶
Skuvllas mis lei boares skuvlarivgu, frøken Grønnesby, son humai boaresáigásaš sis-trøndelága suopmana. Muhto lokten gal bures áiggi skuvllas, ožžon skuvlaolbmáid ja ledjen oalle skuvlačeahppi. Oahpahusgiella doppe lei ođđadárogiella, nu ahte lei dat maid ohppen lohkat ja čállit. Ii suopman ii ge čállingiella lean čuolbman munnje doppe, muhto nu šattai dan maŋŋá go bođiimet ruoktot Finnmárkui. ¶
Mu váhnemiin ja ednuin lei dego feber varas, sii háliidedje ruovttoluotta Finnmárkui nu jođánit go vejolaš. Vuosttažat vulge juo 1945 miessemánus. Eadni riegádahtii nieidda dan jagi, danin mii fertiimet báhcit. Go mii dasto maŋŋil bođiimet, de leimmet fitnan čuorvvasgávppis ja oastán viessogálvvuid. Mis ledje maiddái šibihat mielde gálvofatnasis mainna mátkkošteimmet Hámmárfestii. Álggos ceggejedje gaskaboddosaš visoža, mii ii lean go 3 x 4 m. Eadni goalui nu ollu ahte buohccái dan dálvvi. Muhtin eará fuolkkit orro goađis dan vuosttaš áiggi. ¶
Stuoraboanda Brakstad dálus, gos mu eanu lei eváhkoáigge loahpas, sáddii davás viessohuksenávdnasiid. Dat ledje gárvásit sahájuvvon mihtuide ja jurddašuvvon ii, dakkár orrunvissui mii lea mihtilmas Trøndelaga dáluin. Muhto Finnmarkskontoret, mii hálddašii ođđasithuksema, ii dohkkehan dan, dat ii heiven dan huksenmállii mii sin mielas galggai leat. Danin ávdnasat gárte veallát moadde jagi. Viimmát viessu huksejuvvui ja čuožžu ainge doppe. ¶
1947 giđa oaččuimet saji bráhkas, mii gohčoduvvui «Tusenhjemmet» . Dat lei jurddašuvvon čieža bearrašii. Doppe ii lean nu buorre dilli priváhta eallimii, álggus ledje dušše ránut bearrašiid gaskkas. Min šibihat ledje maiddái seamma bráhka vuolde. ¶
Soađis mu áhččebealle bággejuvvui duiskalaš bálvalussii norgalaš fatnasis. Fanas torpederejuvvui, ja maŋŋá sus ledje stuora váttisvuođat dan geažil maid lei vásihan soađis. Danin mun fertejin árrat juo rahčat ollu šibitdoaluin ja guolástemiin ealihan dihte iežamet. ¶
Skuvlajagi 1945/46 in ožžon makkárge skuvlla. 1946 čavčča huksegohte skuvlabráhka. Ii lean vel ođđasit huksejuvvon brugga Stállogárggui, nu ahte stuora fanas gárttai boltut ávdnasiid njuolga merrii. Ávdnasiid gesse fiervái ja de lei guoddit daid skuvladuktii. Buohkat mii geat galggaimet leat oahppin, fertiimet searvat skuvlabráhka huksemii. Rehkenastojuvvui oassin oahpahusas. Muđui ii šaddan nu ollu oahpahus gal ovdal go skuvlabráhkka lei gárvvis 1947 giđa. Mun ledjen dušše logijahkásaš, unni ja návccaheapmi, nu ahte álggos ii lean nu ollu maid sáhtten dahkat. Earret eará bidje mu njuolgut spiikkáriid. Čoggen spiikkáriid lihttái, muhto máŋgii čievččastedje stuorit mánát lihti gopmut. ¶
Juo ovdal soađi ledje vuostálasvuođat min sámiid ja eará bearrašiid gaskkas Stállogárgos. Mu dáfus dat dušše šattai vearrábun dainna mii lei dáhpáhuvvan eváhkos. Earáin lei leamaš sin iežaset dárogielat biras, ja sis lei suopman seilon. Mun fas máhtten dušše trøndersuopmana, mun in lean goassege hupman dárogiela Finnmárkku suopmaniin. Earát hárde mu: «Dál lea sápmelaš hilgon gápmagiid ja šaddan nu fiinnisin ahte ii máhte hupmat dábálaš dárogiela ge.» Oktilassii hárde mu dan dihte go «in máhttán dárogiela» . Ain otná beaivvi ge mus ii leat juste seamma suopman go earáin dáppe. Álggos jurddašin ahte sivvan mu hárdimii lei ahte ledjen sápmelaš. Mu fulkkiid maid hárde, nu ahte dat sáhttá leat oktan sivvan. Muhto mu hárde eanemusat, ja ledje han dasa gal maiddái eará sivat. Álggu rájes juo jearahallen ollu ja ohppen jođánit. Seammás mun sierranin earáin gielainan. ¶
Tusenhjem-bráhkka lei aiddo dastán skuvlla lahka, mun báhtarin ohpihii skuvllas ruoktot. 1949:s oaččuimet iežamet viesu, dalle guhkkui skuvlageaidnu čuohtenáre mehteris kilomehterii. Dán gaskka johttin lei issoras, go miehtá áiggi givssidedje nuppit oahppit mu. Mun maŋŋonin álo, dasgo in duostan mannat luohkkálatnjii ovdal go oahpaheaddji lei boahtán. ¶
Muitu ođđasithuksenáiggis lea viessu mii huksejuvvui ávdnasiiguin dan dálus gos Klemet ja su bearaš lei eváhkko-áiggis. Maŋŋil lea stuoriduvvon, nu ahte bajábealde ii oidno šat nu bures dat mihtilmas -málle. ¶
(Govva: Svein Lund) ¶
Lei njeallje vahku skuvlla ja njeallje vahku friddja. Go friddjaáigodat lei mannan, leimmet juo vajálduhttán eanaš das maid leimmet oahppan. Muhtumin ledje maid guđavahkkosaš áigodagat. ¶
Oktan váttisvuohtan lei go eará mánát givssidedje. Muhto meannudeapmi maid ožžon oahpaheddjiid dáfus ii lean ollu buoret. Sis ii gávdnon makkárge ipmárdus dasa ahte mus lei eará gielalaš duogáš go nuppiin lei. Mis lei ee. muhtin oahpaheaddji gii ii lean go sullii 20 jagi boaris. In dieđe makkár oahppu sus lei, muhto ráhpa dat ii sáhte leat leamaš. Mun ledjen gal oalle čeahppi dárogielas, ledjen máŋgga dáfus oahppan eambbo eváhkos go earát skuvllas. Máhtten čállit stiilla ja bájuhit. Čuolbman lei ahte máhtten čállit dušše fal ođđadárogillii, ja dat ii dohkkehuvvon. Oahpaheaddji ii máhttán ođđadárogiela ja go son logai jitnosit luohkás dan maid mun ledjen čállán, de boagustedje eará oahppit. Muittán oktii go čállen: (Sihkkelasten luotta mielde). Oahpaheaddji logai jitnosit: (Sihkkelasten seainni mielde). Son geahččalii čoaggit eret buot mii lei ođđadárogillii, ja das bohtosiin mu čállingirji lei áibbas dievva rukses sázuin. Ceavzin dihte luohkás fertejin dahkaluddat seamma čuorbin go earát, bidjat iežan 7–8 jahkásačča dássái. Gárten erenoamáš dillái luohkás dan dihte go ledjen «čuorbi» . Oahpaheaddji bijai de mu sárgut bustávaid ráŋggáštushárjehussan. Uhkiduvvui maiddái sáddet mu erenoamášskuvlii. Ii lean disipliidna luohkás, go oahpaheaddji ii lean olus boarrásut go mii, ja son ii goassege cuigen go oahppit hárde ja givssidedje nubbi nuppiid. ¶
Oahpaheaddji Nilsen, gii dál lei boahtán ruovttoluotta duiskalaš fáŋgavuođas, oahpahii stuoraskuvlla dan botta go mun ledjen smávvaskuvllas. Muhto Nilsen ii báhcán guhkes áigái, ja farga oaččuimet fas ođđa oahpaheaddji, Torbjørn Paulsena. Son lei Oslos eret, lei olgodaddanolmmái ja radiodivodeaddji. Son šattai hui bivnnuhin gilis dan dihte go divodii radioid. Sus ledje máŋga beatnaga ja bijai mu beanafáktan, bessen vuodjit beatnagiiguin ja reagain. Son oinnii ahte earát givssidedje mu skuvllas ja geahččalii veahkehit mu, ee. attii munnje liige ruovttubargguid. Maŋŋil bođii su sadjái Nuth, gii lei vuorrasut, garralunddot olmmái. Son lei bahábeakkálmas dan dihtii go sáhtii časkit ohppiid suorpmaide, muhto seammás lohke ahte oahppit ohppe ollu sus. Muhto dat han lei maŋŋil mu áiggi. ¶
Ledje unnán oahppogirjjit dalán soađi maŋŋil, dávjá oaččuimet lokton rámssuid lulde, ollu vuolláisárggastemiin. Muhto nuppi dáfus sáhtte vuolláisárggasteamit ja notáhtat girjjiin leat ávkkálaččat maid. ¶
Eai lean makkárge váhnenčoahkkimat eai ge ságastallandiimmut, inge muitte ahte oktage oahpaheaddji goassege livčče lean min geahčen. ¶
Dalle go ledjen 13½ jagi boaris guđđen skuvlla, vaikko in lean vázzán go 3½ jagi. Ožžon gal fálaldaga vázzit vel jagi, muhto biehttalin go in veadján šat leat eambbo dan skuvllas. Ožžon maiddái fálaldaga vázzit joatkkaskuvlla (framhaldsskole), muhto hilgon dan maid. Dalle bođii hui garra reive skuvlainspektevra Leirosas, mas geahččaledje bágget mu vázzit eambbo skuvlla. Suohkan orui ballame sáhttit gártat ovddasvástádussii das go ledjen ožžon váilevaš oahpu. ¶
Dat, masa mus lei miella, lei vázzit fidnoskuvlla ja oahppat muhtin giehtaduodjefága, muhto in beassán álgit dan sivas go máhtten beare unnán oppalašfágaid. De bođii rihppaskuvla, mas mis lei báhppan Johannes Gilleberg. Son lágidii munnje saji Hámmárfeastta fidnoskuvlii, muhto dalle eadniges ii suovvan mu vuolgit. Son dárbbašii mu ruovttus šibitdoallobarggus. Mun ledjen álo bargan šibihiiguin, earret eará searvan sávzzaid njuovvamii dan rájes go ledjen unni. Fertejin dahkat stuora oasi eanandoallobargguin, bivden guliid ja háhkat fuoddariid šibihiidda. ¶
Gergen vuođđoskuvllas 1951:s, easkka 1953/54:s bessen viidásut ohppui. Dalle vázzen Svanvik nuoraidskuvlla, mii dan áiggi lei Skáiddi hoteallas. Dat lei geassehotealla, isolašuvnna haga, ollu jiella ja galmmas. Dálvet ii lean rabas luodda vutnii, ja mii oahppit fertiimet mannat heasttain ja reagain Riehppovuona ruggui viežžat jáffoseahkaid, mielkki ja feara maid skuvlii. Báikkálašfanas bođii gálvvuiguin 2–3 geardde vahkus. Ledje 60-lihtar lihtit ja 50-kilosaš jáffoseahkat. Čakčat ja giđđat lei álkit, dalle gálvvut fievrriduvvojedje guorbmebiillain. ¶
Vaikko skuvlavisti ii lean dat buoremus, de lei duođaid buorre jahki midjiide. Mis lei visot nuvttá. Paul Kjelsberg lei rektor, son lei ovdal leamaš mu eatni oahpaheaddjin dalle go son váccii fylkkaskuvlla Álttás. Muittán erenoamážit ovtta oahpaheaddji. Son lei Namsosas eret ja galggai rievtti mielde leat juo ealáhagas. Son oahpahii munnje dan matematihka mii mus váillui. Son lei seammás duodjeoahpaheaddji ja beasaimet mannat duodjelatnjii eahkedis maid. ¶
Geavahin ollu áiggi lohkamii. Skuvllas lei el-rávdnji dušše iežas aggregáhtas, ja dat jáddaduvvui eahkedis. Dalle mun veallájin gokčasa vuolde lummalámppáin ja lohken. Golahin gal máŋga lummalámpábáhttera dan dálvvi. ¶
Lei buorre áigi dan dihte go beasaimet oahpásmuvvat olbmuiguin miehtá Finnmárkku. Leimmet 13 bártni ja 24 nieidda. Ledje eanaš gilinuorat, geat ledje bajásšaddan sullasaš diliin go mun, ledje unnán gávpotnuorat min gaskkas. Ledjen háliidit áinnas vázzit vel jagi doppe, muhto dan in beassan. ¶
1955:s osten mohtorsihkkela, vuosttažin gilis. Seamma jagi ožžon biilavuodjinkoartta, ii dat ge lean máŋgasis dalle. Dalle bessen vuodjit skuvlamánáid. ¶
De ožžon barggu FFR:s – báikkálašfatnasis, ja turisttaid fievrridit Musseres davás. Muhtin áiggi maŋŋel álgen riddoskiipahoavdaskuvlii, muhto heiten go gávnnahin ahte háliidin baicce gáttis bargat. Dál leimmet unnidan smávva dállodoalumet Stállogárgos, mis ledje dušše sávzzat iežamet dárbbu várás ja okta áidna gáica. ¶
1963 álgen Findusis truhkkavuoddjin, muhto dat ii bistán go moadde jagi. Oainnat roasmmehuvven go truhkka vujii mu ala. De ožžon muhtin áiggi bargomáhccanoaju. Dalle geavahin ollu áiggi reiveskuvlii, NKS bokte, muhto dat han ii addán makkárge formálalaš gealbbu. De bargen muhtin áiggi gávppis Lávželuovttas, ja guhkes áiggi dáhkádusageantan, dassái go šadden barggu haga go dáhkádusfitnodagat oktiičaskojuvvojedje. ¶
1980-logu álggos dovden dárbbu oahpásmuvvat iežan sogain Guovdageainnus. Dalle bargen doppe jagi, Slåtta Auto nammasas biiladivohagas. Deiven áhčán vuosttaš háve ja oahpásmuvven vieljaiguin ja oappáiguin. Dalle bessen maiddái varastit iežan sámegiela. ¶
Maŋŋil bargen guorbmebiilavuoddjin. Dat bargu doalvvui mu Oarje-Norgii (Vestlandet). Doppe oahpásmuvven nissoniin gean goargu lei Vik. Ja go náitaleimme de válden su goarggu. Ožžon dalle barggu girkobálván su ruovttugilis. Muhto náittosdilli nogai, ja 1997:s máhccen ruovttoluotta Fálesnuorrái, gos fas ožžon barggu girkobálván. Dat bargu mus lei dassážii go 2006 álggus ollejin ealáhatahkái. ¶
Gulan daidda máŋgasiidda geat ožžo unnán oahpu soađi áigge, ja lean rahčan ollu dan dihte. Danin lean maiddái dieđihan iežan USKAV-searvái ja vuoittahalliid searvái, muhto in leat ožžon makkárge buhtadusa. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Marianne Helene Storjord, 2006 (Govva: Svein Lund) ¶
Marianne Helene Storjord (riegádan 1958) lea eret Bådådjos ja lea orron Kárášjogas 1978 rájes. Son váccii ovdaskuvlaoahpaheaddjioahpu allaskuvllas Álttás (1979-82). Marianne lea bargan sámi mánáidgárddiin, skuvllas ja musihkkaskuvllas, ja son logai ovdaskuvlapedagogihka váldofága Troandimis jagis 2000. 1999:s son álggii oahpaheaddjin Sámi allaskuvllas, doppe son lei áigodagas 2003-2007 doavtterdutkkusstipendiáhttan. ¶
«Heahteveahkis álbmotveahkkin» Dán čállosis áiggun gieđahallat mánáidgárddiid dan davvisámi guovllus mii gohčoduvvo «sámi giela hálddašanguovlun» . Hálddašanguovllus leat Guovdageaidnu, Kárášjohka, Porsáŋgu, Deatnu, Unjárga ja Gáivuotna (Romssa fylkkas) ((1)) . Lágas mii mearriduvvui geassemánu 12. b. 1987 Sámedikki ja eará sámi riektediliid birra, daddjo ahte sámegiella ja dárogiella galgaba ovtta dásis dain namuhuvvon suohkaniin. Dan galget maiddái mánáidgárddit čuovvut. ¶
Mánáidgárddis lea vuolgga áigahaččas, muhto mánáidgárddit sámi mánáid váste gal lea oalle ođđa ásahus, go árvvoštallá historjjá dáfus. Sámi mánáidgárdi lea vuolgán dáččaid mánáidgárdemálles, ja dat fas lea vuolgán riikkaidgaskasaš mánáidgárdedoaimmain. ¶
1800-logu álgojagiid álggahuvvojedje vuosttaš mánáidasivllat. Dat ledje geafes olbmuid mánáid váste, geaid váhnemat dávjá barge fabrihkain. Norgga vuosttaš mánáidasivla ásahuvvui Troandimii jagis 1837. ¶
Nuppi máilmmisoađi maŋŋil álge eiseválddit doaimmahit beaivválaš institušuvnnaid. De ii lean šat nu diehttelas ahte váhnemat ja ruovttut galge dušše ieža beassat geassit bajás mánáideaset. Dađistaga eanet mánát biddjojedje mánáidgárddiide. Nu lei maiddái sámi mánáid dáfus ¶
60- ja 70-logus lassánedje oahpahusásahusat hirbmadit, ee. šattai ovccijagi oktasašskuvla, joatkkaskuvllaid huksen, universitehtat ja guovlluallaskuvllat. Oktanaga dainna dáhpáhuvai gávpotluvvan ja ovttastahttin. Bearašhápmi rievddai, ja náitalan nissonolbmot mannagohte bargguide. Eai lean šat nu stuora mánnájoavkkut, ee. ođđa sahkananeastadanvugiid geažil. Eanet mánát riegádedje almmá ahte váhnemat leigga náittosdilis, ja earráneapmi lassánii. 1960 rájes háliidedje dađistaga eanet beaivválaš mánáidinstitušuvnnaid, ee. danne go servodat dárbbašii eanet bargofámu, ja eadneváhnemat dárbbašedje sadjásaččaid beaivválaš barggus mánáideasetguin. ¶
Maiddái sámi servodat rievddai sakka, ja mánáidgárddiid ásaheapmi ja ovdáneapmi ferte árvvoštallot buohtalaga servodaga rievdamiin obbalaččat. Sámiid organisašuvdnadoaibma nannejuvvui. Erenoamážit Norgga Sámiid Riikkasearvi (NSR) lea leamaš njunušin sámi mánáidgárdepolitihkas ja sámi mánáid bajásšaddandili buorideames. ¶
1969:s ásahuvvui vuosttaš sámi mánáidgárdi, dehe rievttibut: vuosttaš mánáidgárdi sámi suohkanis. Dat dáhpáhuvai Guovdageainnus. Mánáidgárddis ledje 20 saji 3–7 -jahkásaš mánáide. Mánáidgárddi vistti oaččui Guovdageainnu suohkan Norgga Álbmotveahkis (Norsk Folkehjelp), mii háliidii veahkehit sápmelaččaid, ja čálii: «Mánáidgárdi dahká sámegielat mánáide buoret álggu vai sii nai beasaše álgit skuvlii seamma eavttuid mielde go eará mánát Norggas.» ((2)) Orrot dego árkkálmastán sámi mánáid main ii lean nu buorre vuođđu go dáčča mánáin go álge skuvlii. Dat mánáidgárdi gohčoduvvo vuosttaš sámi mánáidgárdin oba historjjás. Doaibmagiellan, dat mii galggai adnot beaivválaččat, lei dárogiella, muhto eanas mánát ledje sámegielagat. Mánáidgárddi bargit máhtte sihke dárogiela ja sámegiela. Guovdageainnu vuosttaš mánáidgárdi gohčoduvvui sámi mánáidgárdin dušše danne go doppe ledje sámegielat mánát, bargit ledje sápmelaččat ja go doppe hupme sámegiela muhtun muddui. ¶
Eai lean njuolggadusat dasa mot mánáidgárdi galggai jođihuvvot giela ja sisdoalu dáfus. Bargit hupme dárogiela dárogielat mánáiguin ja sámegiela sámegielat mánáiguin. Sin mielas dat lei hui lossat. Eai doppe lean duhkorasat, ávdnasat dehe girjjit mat ledje váldon sámi birrasis, ja nu lei dáruiduhttin dan dovdomearkan, nu go servodat muđui ge dalle. ¶
Go mánáidgárdi lei doaibman golbma jagi, árvvoštallagođii Guovdageainnu mánáidgárdelávdegoddi dan. Daddjui ee. ahte dárogielat mánát ledje báidnán mánáidgárddi gielalaččat, ja dat sáhtii hehttet sámi mánáid sosiálalaš ovdáneami. Sámegielat mánát orrot áinnas hupmagoahtime sámegiela go ovttastallet dárogielat mánáiguin. Sámegielat váhnemat, erenoamážit boazosápmelaččat, balle dáruiduhttimis. Váhnemat eai lean buohkat nu mielas mánáidgárdái, ollugat eai háliidan bidjat mánáideaset dohko. 1971:s ásahuvvui Guovdageainnu suohkanii nubbi sámi mánáidgárdi. Dat lei johtti mánáidgárdi boazosámi mánáide masa čáhke 12 máná. Váhnemat eai ballan dan dáruiduhttit nu sakka go Guovdageainnu mánáidgárddi. Dat soaitá vuolgit das go doppe leat dušše sámegielat mánát, cealká mánáidgárdelávdegoddi ((3)) . Mánáidgárddis ledje duhkorasat mat ledje vuolggahuvvon lagas birrasis, nu go skohterat, gáktedohkát ja bordinspealut main ledje oahpes hearvvat ja govat. Mánáidgárddi hoavda dadjá ahte mánát besset dakkár mánáidgárddis oassin iežaset sámi birrasis, eai ge dárbbaš vuolgit institušuvdnii nuppi báikái. ¶
Kárášjoga gielda oaččui vuosttaš mánáidgárddi 1972:s. Mánáidgárddis ledje njeallje ossodaga main ledje 56 máná. Mánáidgárddi ásahettiin lei unnán sáhka giela birra. Álggaheami mearrádusas ii celko mihkkege doaibmagiela birra, orru leamen dego diehttelas ahte dárogiela dat galggai mánáidgárddi giellan. 1978:s ásahii gielda bearašmánáidgárddi, ja buot mánát doppe bohte ruovttuin gos hupme sámegiela. ¶
Porsáŋggu gieldda vuosttaš mánáidgárdi álggahuvvui 1974:s. Das ledje njeallje ossodaga. Álggu rájes ii lean mánáidgárdi definerejuvvon sámi mánáidgárdin. Goitge dohko váldoje mánát main lei sihke sámi ja látti duogáš. Doaibmagiella lei dárogiella. Leavnnja beaiveinstitušuvnna álggahettiin ii namuhuvvon mánáidgárddi giella obanassiige. Ii ge mánáidgárddi plánain čállon mihkkege sámegiela ja láttegiela birra. ¶
1979:s ásahuvvoje guokte oanehisáiggemánáidgárddi Deanu gildii: Juovlavuona oanehisáiggemánáidgárdi ja Buolbmága mánáidgárdi. Goappašiin mánáidgárddiin barge váhnemat vurrolagaid. 1982:s válddii gielda badjelasas mánáidgárddiid, goappašagat ledje dárogiel mánáidgárddit. ¶
Riikkadásis lassáne mánáidgárdesajit vel eanet 80-logus. 1980:s lei 21 % mánáin vuollel čieža jagi mánáidgárdesadji, dat lohku lassánii 34 % rádjái dan logijagi loahpas. ¶
Maiddái sámi mánáidgárddiide lei dat áigodat šattolaš áigi. Sámi politihkalaš ja kultuvrralaš ealáskeapmi 70- ja 80-loguin lei ávkin maiddái mánáidgárddiide. Daid áiggiid čavggai birgejupmi maiddái vuođđoealáhusain, ja ollu boazosápmelaččat álge bálkábargguide ja bálvalusealáhusaide. ¶
NSR áŋgirušai ain mánáidgárdedigaštallamis. NSR-riikačoahkkimis 1984 daddjui ahte sámi ovdaskuvlamánáid dilálašvuohta ii lean buorre. Suohkaniid mánáidgárddit eai deattuhan mánáid iešdovddu, giela ja kulturárbbi. Deattuhuvvui vel ahte erenoamáš váttis lei daid mánáid dilálašvuohta geat eai hupman sámegiela, sidjiide ledje váilevaš fálaldagat, dehe eai lean obage. Dáruiduhttinpolitihkka lea dagahan ahte ollu sámi ovdaskuvlamánát leat govssahallan sámegiela dáfus, ja sidjiide galggašii maiddái dohkálaš pedagogalaš fálaldat. Riikačoahkkin evttohii ásahit sámi mánáidgárdekonsuleantavirggi, muhto dat ollašuvai easka logi jagi maŋŋil. ¶
Vaikko ledje ge ásahuvvon eanet mánáidgárddit sámi mánáide, lei mánáidgárddi sisdoallu hui iešguđetlágán, ollu vulggii das makkár dilálašvuohta ja duogáš bargiin lei. Mánáidgárdelágas ii daddjon mihkkege sámi mánáid birra, eai ge lean oktasaš vuođđoguottut dan dáfus mot giella- ja kulturovddideapmi galggai sámi mánáidgárddiin. ¶
Unjárgga vuosttaš mánáidgárdi lei gielddamánáidgárdi ja rahppui 1980:s. Dan mánáidgárddis ledje 18 saji, dat lei dáru mánáidgárdi, muhto dohko besse sihke sámegielat ja dárogielat mánát. ¶
Unjárgga sámi mánáidgárdi rahppui 1984 golggotmánus. Dan eaiggádat ledje Unjárgga sámiid searvi, Unjárgga sámi nuoraid searvi ja Várjjaga boazosámi searvi. Mánáidgárdi oaččui stáhtadoarjaga sámi mánáid bajásšaddandili buorideami vuođul. Das ledje 10 saji mánáide gaskal 1½ ja 7 jagi. Mánáidgárddi ulbmilin lei ovdánahttit mánáid giela, iešdovddu ja kultuvrra. ¶
Gáivuona suohkan Romssa fylkkas ásahii vuosttaš njeallje mánáidgárddi 80-logus. Buot dat mánáidgárddit álggahuvvoje dáččaid mánáidgárdin, dárogiella lei doaibmagiellan. Dál leat mánáidgárddit sámi giellalága vuollásaččat, leat geatnegasat ovddidit sámegiela ja sámi kultuvrra. Guovtti mánáidgárddis lea goitge dárogiella doaibmagiellan, okta lea guovttegielat, ja ovtta mánáidgárddis lea ovtta ossodagas sámegiella doaibmagiellan. ¶
Digaštallamat Gáivuonas leat leamaš earret eará dan birra ahte galge go geavahišgoahtit sámegiela mánáidgárddiin. Erenoamážit dárogielat mánáid váhnemat vuosttaldedje dan. Ollugat dain váhnemiin leat ieža sápmelaččat, muhto sii eai máhte sámegiela. Servodaga navdin ja soaibmanguottut leat leamaš daid riddoguovlluid dovdomearkan mat leat garrasepmosit dáruiduhtton. Dološ sámi giliin lea stuora erohus dáruiduhttima dáfus. Doaresbealbáikkiin máhttet ollugat sámegiela otná dán beaivve. Eará giliin, mat álggu rájes ledje čielga sámi báikkit, ii huma dál oktage šat sámegiela, eai ge doppe olbmot ane iežaset sápmelažžan. ¶
Sámi mánáidgárddiid ásaheami digaštallan lea leamaš iešguđetlágán dan guđa suohkanis mat gullet sámi giellalága vuollái. Dat vuolgá ee. báikegottiid riidduin, mat maiddái leat dovdostallan mánáidgárddiin. Deanus, Porsáŋggus ja Gáivuonas leat vuosttaldan sámi mánáidgárddiid. Guovdageainnus ja Unjárggas leat digaštallan mot galggaše seailluhit sámegiela. Kárášjogas digaštalle ain 80-logus mánáidgárddiid giela ja sisdoalu. Váhnemiid dárbbut dat áiggis áigái mearride goabbá giella galggai adnot ossodagain. Kárášjoga vuosttaš mánáidgárddis (dálá Guolban mánáidgárdi) ledje buot golbma ossodaga dárogielossodagat álggu rájes. 1979:s váldui sámegiella atnui ovtta ossodagas. Maŋŋil dahkkoje giellabáidninváttisvuođat ja dárogielossodaga sirdin digaštallanfáddán. Čilgehus dasa lei ahte sámegielat mánát vajálduhttigohte sámegiela go gulle dárogiela stoagadettiin dárogielat mánáiguin. Dakkár juohkin goitge ii šaddan goassege, ja dál leat dan mánáidgárddis guokte sámegielat ja okta dárogielat ossodat. 80-logus digaštalle ain mii sámi vuohki lei ja mii dáčča vuohki lei, ee. digaštalle sámi skuvllaid sisdoalu, mii sámi ássanmálle lei, mii sámi dutkan lei jna. Mánáidgárddit serve maiddái dan digaštallamii, vaikko eai nu čielgasit go skuvllat. Sámit dárbbašedje dovdomearkkaid, ja dakkárat ihtigohte. Sápmelaččat hálidedje iežaset institušuvnnaid ja maiddái mearridit daid sisdoalu. Nu šadde sámi mánáidgárddit maiddái oassin sámi čearddalaš lihkadusas. ¶
Unjárgga mánáidgárddis hárjehallet mánáid dakkár bargguid mat leat dábálaččat gilis. Dás vudjet muoraid. ¶
(Govva: Unjárgga mánáidgárdi) ¶
Go digaštalle mii lea sámi ja mii lea dáru, šattai maiddái digaštallan dan birra makkár institušuvdna sámi mánáidgárddit galge leat. Mánáidgárddiid digaštallan 60- ja 70-loguin sulastahtii hui sakka servodatdigaštallama mii muđui lei dalle. Ee. lei das sáhka: lea go sápmelaš dehe ii sápmelaš. Politihkkárat digaštalle galget go sis leat mánáidgárddit obanassiige. 80-logus ledje mánáidgárddit dohkkehuvvon, muhto de ges jerrui geaid váste dat institušuvnnat galge. Doaba sápmelaš oaččui eará mearkkašumi, ja de čállui sámi mánáidgárddi ovddabeallái, ja nu šadde mánáidgárddit sámi mánáid váste. Hupmagohte sámi duhkorasaid birra, sámi veahkkeomiid ja veahkkeneavvuid birra, sámi borramuša ja sámi ivnniid birra. Easka 90-logus digaštallagohte mot galgá dahkat mánáidgárddiid buoremussan guovttekultuvrralaš ja guovttegielalašvuođa dáfus. Go bidje sámi namahusa mánáidgárddi nammii, de dohkkehuvvui ieš dat mánáidgárdi, ja máŋggalot jagis dat dahkkui institušuvdnan mas lei sámi hápmi giela ja kultuvrra dáfus. ¶
Sámi stohkosat Badjemánáid beaiveruovttus, Kárášjogas ¶
(Govva: Badjemánáid beaiveruoktu) ¶
Sámi guovllut báinnahalle dađistaga gávpoteallimii ja vieruide, teknologalaš rievdamii, ja stuoraservodaga ođđa málliide ja vieruide. Sámi nissonolbmot bargagohte eambbo olggobealde ruovttuid, ja dat daguhii maiddái rievdama sámi mánáid bajásšaddandilálašvuođaid dáfus. Oktanaga dainna šattai sámi kultuvra, girjjálašvuohta ja musihkka dávjjit oidnoseabbon. 1991:s álggahuvvui sámi mánáid-TV. ¶
Mánáidgárdeláhka ja dan rámmaplána biddjui fápmui ođđajagimánu 1.b. 1996 ((4)) . Fylkkamánnit, suohkanat, mánáidgárddiid eaiggádat, bargit ja váhnemat galge čuovvugoahtit dan njuolggadusaid. Mánáidgárdeláhka šattai dego geaidnoearrun sihke dáru ja sámi mánáidgárddiide. Dáinna lágain biddjui sámi dilli vuohččan oassin almmolaš dokumentii mii lei sámi mánáidgárddiid váste. Rámmaplánas lea oassi sámegiela ja sámi kultuvrra birra. Das deattuhuvvo ahte sámi sisdoallu galgá pedagogalaš vuolggasadjin sámi mánáidgárddiide. ¶
Vuohččan celkojuvvui čielgasit mii sámi mánáidgárdi galgá leat: Sámi mánáidgárdi lea dakkár mánáidgárdi mas mánáin lea sámi duogáš – leat sápmelaččat. Mánáidgárddi ulbmilin lea nannet mánáid sámi iešdovddu ovddidettiin sámegiela geavahusa ja sámi kultuvrra ovddidemiin. Mánáidgárddi jođihit sámi pedagogalaš bargit (Mánáidgárddiid rámmaplána 1995). ¶
Sámi mánáidgárddiin galget leat duhkorasat mat gullet báikkálaš kultuvrii ja ealáhusaide. Diddi mánáidgárddis Deanus lea johkafanas. ¶
(Govva: Diddi mánáidgárdi) ¶
Norggas leat dál sámi mánáidgárddit sihke davvisámi, julevsámi ja lullisámi guovlluin. Eanemus sámi mánáidgárddit leat davvisámi guovlluin, ja 01.10.2004 leat dihtosis 43 sámi mánáidgárddi. Julevsámi guovllus lea dušše okta sámi mánáidgárdi, ja lullisámi guovlluin leat ges guokte sámi mánáidgárddi. ¶
Buot sámi mánáidgárddit galget nannet sámegiela. Lea goitge stuora erohus mánáidgárddiin dan dáfus man bures mánát máhttet sámegiela. Muhtun mánáidgárddiin lea buot mánáin sámegiella eatnigiellan, earáin leat ges sihke sámegielat ja dárogielat mánát, ja dasto ollu mánáidgárddiin lea buot mánáin dárogiella sin nannoseamos giella ja fertejit oahppat sámegiela mánáidgárddis, ollugat áibbas álggu rájes. ¶
Leat huksejuvvon ollu sámi mánáidgárddit dan rájes go vuosttaš huksejuvvui 1969:s, muhto dovdojit maiddái heaittihišgoahtán muhtumiid. Dat soaitá vuolgit das go mánát dál álget skuvlii 6-jahkásažžan ja go váhnemat ožžot bálkká dan ovddas go ájihit mánáideaset ruovttus dan sadjái go bidjat daid mánáidgárdái. Hui stuora oassi ohcciin sámi giellalága doaibmaguovllus ožžot mánáidgárdesaji, go bálddastahttá riikkain muđui. ¶
Sámi mánáidgárddiide lea šaddame iežaset hápmi ja erenoamášvuohta. Sámi ovdaskuvlaoahpaheddjiid oahpu ásaheapmi 1989:s Sámi allaskuvlii, mii lea Guovdageainnus, lei dehálaš mihttomearkan, ja nu lei maiddái sámi mánáidgárddiid rámmaplána. ¶
Eanas sámi mánát ovdal skuvlaagi biddjojit dál mánáidgárdái. Dál eatnasat atnet dehálažžan ahte sámi mánát galget beassat mánáidgárdái. Dat institušuvnnat leat šaddan dehálaš oassin sámi servodagas ja dehálaš bajásgeassinveahkkin ruovttuide. Goitge leat ain ollu hástalusat sámegiela, iešdovddu ja kulturgullevašvuođa dáfus, vai sámi mánáide nai livččii oadjebas ja addevaš bajásšaddandilálašvuohta boahtteáiggis. ¶
Geahča dárogiel teavstta. ¶
((1)) Davvisámis gullet dán guvlui ain dat namuhuvvon suohkanat. Maŋŋel go váldofága ja dát čálus čállui, lea vel Divtasvuona suohkan Nordlánddas ja Snåase suohkan Davvi-Trøndelagas váldon mielde hálddašanguvlui. (Doaim.) ((2)) Reive skábmamánu 11.b. 1968 Kongsberga ovdagottis Guovdageainnu suohkanii ((3)) Guovdageainnu suohkana mánáidgárdelávdegoddi: Mánáidgárdedoaimma cealkámuš. Ii leat dáhtonaston. ((4)) Maŋŋel go dát artihkal čállui, de lea 1996 rámmaplána sadjái boahtán ođđa rámmaplána, 2006:s. (Doaimm). ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Johan Tore Eira, Máze 2007 (Govva: Svein Lund) ¶
Johan Tore Eira lea riegádan 1944:s Mázes, ja doppe son váccii vuođđoskuvlla. Dan maŋŋá son váccii joatkkaskuvlla (framhaldsskole) Guovdageainnus ja álbmotallaskuvlla Kárášjogas. Sus lea industriijamekanihkaroahppu Álttá rávesolbmuidoahppoguovddážis ja barggai veahá Biedjovákki ruvkkiin. Dan maŋŋil son lea jođihan bearraša šibitdálu. ¶
– Ledjen gietkkamánná go mu bearaš fertii báhtarit Ruŧŧii. Doppe oruimet golbma jagi Johkamohkis ovdal go beasaimet ruoktot. ¶
In álgán skuvlii ovdal go ledjen 8 jagi boaris, 1952:s. Guokte vuosttaš jagi leimmet bráhkas, 3. luohká rájes lei albma skuvla gárvvis, mas maiddái lei internáhtta. Mii dálumánát vácciimet moadde mánu čakčat ja fas moadde mánu giđđat. Olles dálvvi lei mis friddja, dan botta go boazodoallománát ledje skuvllas. Dalle veahkehin váhnemiiddan šibitdoaluin, ledjen mielde meahcis bivddus, murremis ja nu ain. Oruimet skuvlla lahka ja bessen orrut ruovttus olles álbmotskuvlaáiggi. ¶
Johan Tore var bare komsebarn da familien hans høsten 1944 måtte rømme til Sverige. Her er han i komsa sammen med andre flykninger i Jokkmokk. (Foto utlånt av Johan Tore Eira) ¶
Go álgen skuvlii, in máhttán dárogiela, ja eanas oahpaheaddjit eai máhttán sámegiela. Easka go ledjen 5. dahje 6. luohkás ipmirdin dan mađe dárogiela ahte ožžon ávkki oahpaheamis. Skuvllas lei dušše okta oahpaheaddji gii máhtii sámegiela, Anders O. Eira, gii lei Mázes eret. Son oahpahii min risttalašvuođaoahpus, ja dat lei áidna fága man oahpaheaddjis lei lohpi oahpahit sámegillii. Mis ledje maiddái sámegiel biibalhistorjágirjjit. Jáhkán ahte Ánte maiddái humai eambbo sámegiela skuvllas go galggai dalá njuolggadusaid mielde. ¶
Buot eará oahpaheaddjit ledje dáččat ja rivgut, ii oktage sis orron oahppan olus sámegiela. Sii oahpahedje dego livččii gos dal muđui ge Norggas. Adde midjiide leavssuid, mii dábálaččat lei oahppat sullii siiddu oahppogirjjis bajil. Áidna mas beroštedje lei leimmet go mii oahppan dan bajil, eai beroštan das ipmirdeimmet go mii maid logaimet. Dábálaččat ipmirdeimmet hui unnán. ¶
– Go eat máhttán leavssu de lei ráŋggáštus. Dávjá fertiimet čuožžut «skammekrokenis» – heahpatčiegas. Muhtin oahpaheaddjit huško min gieđaid čujonasain dahje spežžejedje bealljái. Dat dieđusge ii lean lohpi, muhto váhnemat eai duostan váidalit. Máŋga váhnema, nu go mu áhčči ja eadni, máhtte maiddái hui unnán dárogiela, eai ge dovdan lágaid ja njuolggadusaid. Danne lei hui hárve ahte bohte váidalusat skuvlastivrii dahje eará eiseválddiide. Ii báljo lean oktavuohta váhnemiid ja oahpaheddjiid gaskkas. ¶
Muittán go álgen 3. luohkkái. Dalle logai oahpaheaddji ahte galggaimet čállit stiilla. Muhto mun in ipmirdan mii dat stiila lei, áidna maid dihten lei ahte go njuikejedje sabehiin, de ožžo «stiilla», muhto in ipmirdan mo dan čállit. Nu ahte in čállán maidege, ja de ráŋggáštuvvojin go in lean bargan leavssu. ¶
Vearrámus lei dárogiella, rehkenastin manai buorebut, go dalle ipmirdin eambbo. Dennjen, duodji ja lášmmohallan manai bures, dain fágain mus ledje buorit árvosánit, muhto teoriijafágain ledje hui heittohat. ¶
Min skuvlaluohkás lei oahppi gii máhtii dárogiela ovdal go álggii skuvlii, Sámmol Hætta. Son dulkui midjiide maid oahpaheaddji dajai, dat lei stuora veahkkin midjiide. ¶
Oahpaheaddjit gozihedje juohke beaivvi ahte mánát ledje basadan. De lei muhtin giđđa go lei hui buorre dálki ja beaivváš báittii. Mun ledjen leamaš moadde beaivvi ovttas áhčiin meahcis ja bivdán guliid, ja ledjen áibbas áfáiduvvan. De bođii oahpaheaddji, muhtin lullirivgu, dárkkistit basadeami. Son doaivvui mun ledjen duolvvas ja doaškkui mu go máhkaš in lean basadan. Mun dieđusge muitalin dan fearána eadnái. Son dajai «jallas rivgu!», muhto ii duostan váidalit, ii ge diehtán mot ja gosa váidalit ge. ¶
Ledjen 6. luohkás. Bottus láviimet čiekčat spáppa. Lei nu ahte maŋimus gii manai sisa galggai álo váldit spáppa mielde. Go mun mannen sisa, de doaivvui oahpaheaddji ahte mun dat ledjen maŋimus ja jearai gos spábba lei. Mun vástidin ahte in lean maŋimus, muhto oahpaheaddji ii jáhkkán dasa ja čorbmadii mu niskái nu ahte mannen galmmas. Mun suorganin nu ahte dan maŋŋil in duostan mannat skuvlii golmma vahkkui. Dalle mu eadni bivddii mu stuoravielja čállit váidalusa skuvlastivrii. Ja skuvlastivra válddii dan duođas ja mearridii ahte oahpaheaddji fertii bivdit ándagassii dahje lihccojuvvot. Loahppa lei ahte mu viellja doalvvui mu skuvlii ja oahpaheaddji ánui ándagassii. ¶
Muhtin oahppit hui dávjá ráŋggáštuvvojedje. Muittán ahte oahpaheaddji válddii muhtin oahppi olggos feaskárii ja buohkat gulaimet go speaččui. Vearrámusaid gaskkas lei oahpaheaddji gii lei leamaš nasistan soađi áigge. Muittán váhnemat lohke ahte dan dihtii son ii šat beassan bargat oahpaheaddjin doppe gos ovdal lei leamaš, ja danne son lei boahtán deike. Buot oahpaheaddjit eai lean seamma garrasat, muittán mis lei muhtin rivgu gii lei hui siivui. ¶
Skuvlamánát ja oahpaheaddji Karles Lund. (Govva: Máze skuvla. Gáldu: Muitalusat ja dáhpáhusat Guovdageainnus 8) ¶
Álbmotskuvlla maŋŋá lei joatkkaskuvla (framhaldsskole), Guovdageainnu márkanis, ja dalle fertiimet orrut internáhtas. Joatkkaskuvla lei ovttas álbmotskuvllain, ja mun lávejin bealuštit unnimusaid go stuorit mánát givssidedje sin. Ledjen dalle skuvlla gievrramus, ja maŋemus beaivvi de skuvlahoavda Ola Aarseth bođii giitit mu go ledje leamaš nu unnán váttisvuođat dan jagi. Ledjen baldán givssideddjiid nu ahte sii eai duostan givssidit fas. Dalle go vázzen framhaldsskuvlla ohppen oalle ollu, go dalle ledjen oahppan dan mađe dárogiela ahte ožžon ávkki oahpahusas. Joatkkaskuvllas ii lean dušše teoriija, mis lei ollu duodji ja lášmmohallan. Dasa mun liikojin, ja šadden skuvlameašttirin luođufalástallamis (friidrett). Dálvevaláštallan ii lean skuvllas, go joatkkaskuvla lei nugo álbmotskuvla juhkkojuvvon guovtti jovkui; mis dálumánáin lei skuvla dušše čakčat ja giđđat. ¶
Guovdageainnu joatkkaskuvla (framhaldsskole), 1958 (Govva luoikan Johan Tore Eira) ¶
Ollesdálveskuvlla ožžon easka go jagi maŋŋil mannen Kárášjohkii vázzit Sámi álbmotallaskuvlla. Doppe ledje guokte skuvlameašttirgilvvu; duojis ja falástallamis. Ieš vuiten duojis, ja ožžon iežan nama pokálii. Dan skuvllas mis lei buoremus oahpaheaddji gii mus lea leamaš, Paul Ryan. Sus ohppen hui ollu, muhto dađi bahábut son lei eret maŋŋel juovllaid, ja dalle oaččuimet sadjásačča gii ii dohkken masage. Álbmotallaskuvllas ožžon vuosttaš háve oahpahusa sámegielas. Hans Eriksen dat lei sámegieloahpaheaddji. Lei eanas lohkan- ja čállinoahppu, muhto ledje unnán diimmut eat ge oahppan nu ollu. ¶
Sámi álbmotallaskuvla, 1960 (Foto utlånt av Johan Tore Eira) ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 . Davvi Girji 2009. ¶
Eivind Bråstad Jensen sámi skuvlakonferánssas Romssas, 2003 (Govva: Svein Lund) ¶
2006 njukčamánu Loabága suohkan bálkáhii Eivind Bråstad Jensena árvvoštallat Loabága sámeskuvlla. Su raporttas, mii geigejuvvui suohkanii 2006 skábmamánu, čállo álggus historjjálaš duogáš man ovddit artihkal buori muddui fátmmasta. Dasto son árvvoštallá maŋimus logi jagi earáhuvvama ja buohtastahttá dan Kamil Øzerka árvvoštallamiin 1996 raporttas (Rivttes guvlui). Dá lea oaniduvvon oasi raportta maŋemus oasis, nugo lea prentejuvvon girjjis. Sáhtát das maiddái lohkat dievaslaš raporta . (Dušše dárogillii.) ¶
Eivind Bråstad Jensen riegádii 1946:s ja lea bajásšaddan Romssas, gos váccii vuođđoskuvlla, joatkkaskuvlla (gymnása) ja universitehtii ráhkkanahttima filosofiija vuosttaš studeanttaid searvvis 1965:s. Dasto son logai davviriikkaid oahpa vuođđofága, historjjá gaskafága ja pedagogihka váldofága Oslo universitehtas. Son lea leamašan oahpaheaddjin vuođđoskuvllas ja allaskuvllas, Romssa universitehta diehtojuohkindirektevran ja Romssa fylkka oahpahusdirektevran. Dál son bargá doseantan Romssa universitehtas. ¶
Váhnemat geat rahče sámegieloahpahusa ovddas Loabágis, orrot vuordán ahte dušše skuvlafálaldat livččii doarvái vai mánát oahpaše hupmat sámegiela. Muhto buot vásáhusat duođaštit ahte sámegielgeavahus mánáid ruovttubirrasis váikkuha hui ollu giela oahppamii. Sámi mánát geaid váhnemat beaivválaččat hupmet sámegiela, dáidet oahppat eanet sámegiela ruovttus go skuvllas. Lea jáhku mielde eaktun giela seailumii go váhnemat addet mánáidasaset giellamáhtolašvuođa go geavahit giela viššalit ruovttus. ¶
Loabát suohkan lei mearridan sámi klássaortnega geahččalanprošeaktan golmma jahkái. Prošeaktaáigodaga loahpageahčen, 1995:s, suohkan bálkáhii Kamil Øzerka, Oslo Universitehtas / Sámi allaskuvllas, árvvoštallat prošeavtta. Su raporta almmustahtii buori jáhku dasa ahte lea vejolaš ovddidit doaibmi guovttegielalašvuođa Loabágis. Son goitge ii čiegat ge ahte eaktun dasa lea ahte sámi biras olggobealde skuvlla nannejuvvošii, ahte livčče positiiva vuordámušat mánáid gielalaš ovdáneapmái sihke dárogielat ja sámegielat birrasiin olggobealde skuvlla, ahte skuvla joatkkášii áŋgiruššat dálá guovttegielat oahpahusa, ja ahte oahppit deaivvadivčče ja geavahivčče sámegiela iešguđet sajádagas ja iešguđelágan ulbmiliiguin árgabeaivválaš eallimis. ¶
Øzerk rámida dan maid gohčoda Loabága guovttegielat modeallan danne go dat čájeha ahte «suohkana skuvllat vuhtiiváldet ohppiid sosiokultuvrralaš eavttuid ja bearášduogáža. Modealla lea mielde dáhkideame árvo- ja beroštussearvevuođa sámi ruovttuid ja skuvlla gaskka, ja dan ládje láhčá dilálašvuođa lihkostuvvan ja nannejuvvon sosialiseremii man boađus lea guovttegielat ja guovttekultuvrralaš ássiid ovdáneapmi.» Son lea gávnnahan ahte oahppit bures lokte áiggi skuvlla váccidettiin, ja ahte buohkaid mielas lei buorre go ožžo guovttegielat oahpahusa. ¶
Son guoskkaha čuolbmabeali mii ain lea hui áigeguovdil go son várre sámi ohppiid geat vázzet guovttegielat klássain lihcohallamis skuvlla ovttastallamiin. Son oaivvilda ahte oahppit iešguđet klássain ja klássaluohkáin muhtumin galggašedje mielde oktasaš doaimmain. ¶
Orru leamen nu ahte Øzerk dáinna raporttain lea háliidan ásahit movtta ja jáhku guovttegielatvuođa oahpahussii buot suohkana birrasiin. Lea gal miella árvvoštallat su doaivvu ja váimmolaš ávu dán árvvoštallama duogáža ektui, namalassii ahte golmma jagi geahččalanáigodaga loahppa lahkonišgođii. Danne árvvoštallan sakka váikkuhivččii doaimma bohtteáiggi dáfus. ¶
Øzerk ii čiegat dan ahte ollu vuolgá das movt skuvlaservodat obbalaččat vuhtiiváldá guovttegielat oahpahusa. Jus oahpahanfáddá dahje pedagogalaš doaibma gálgá lihkostuvvat, de lea «oahpes fenomena ahte buot bargit fertejit ásahit eaiggátvuođa dasa.» ¶
Son dárkkuha danin ahte «skuvlla guovttegielat klássat berrejit adnojuvvot lunddolaš ja integrerejuvvon oassin skuvlla oppalaš doaimmas, ja ahte buot oahpaheddjiin juogaláhkái berre leat gullevašvuohta dán ovddasmanni bargui suohkana historjjás.» ¶
Kamil Øzerk sakka deattuha dan ahte guovttegielat oahpaheaddjit ja oahppit eai bázáše skuvlabirrasa olggobeallái. Son rávve danne ahte guovttegielat oahpaheaddjit «oahpahivčče maiddái eará ohppiid nai, vai guovttegielat oahpaheaddjit eai adnojuvvoše dušše earáid oahpaheaddjin, muhto buohkaid oahpaheaddjin. Seamma ládje berreše guovttegielat oahppit ja dárogielat oahppit bargat oktasaš doaimmaiguin, vai ovdánahttojuvvošii oktiigullevašvuohta ohppiid gaskkas beroškeahttá sin (klássagullevašvuođas dahje) gielalaš/čearddalaš duogážis.» ¶
Govvádusas vuhtto duohta illu Loabága guovddášskuvlla guovttegielat oahpahusa dihte, man Øzerk gohčoda ovddasmanni bargun suohkanis mii lea sámegiela hálddašanguovllu olggobealde. Modealla ii leat dušše sámegiela ođđasit ealáskahttin báikkálaš servodagas. «Guovttegielat oahpahanmodealla lea maiddái kultuvrralaš ođđasithuksema doaibmabidju.» ¶
Son oaivvildii alddis doarvái vuođu dadjat ahte Loabát guovddášskuvla ja guovttegielat oahpaheaddjit guovttegielat oahpahusain ledje lihkostuvvan «láhčit buori dilálašvuođa ohppiid guovttekultuvrralaš ovdáneapmái, sin skuvlafágalaš/doabalaš ovdáneapmái ja positiivva dáru – sámi guovttegielat ovdáneapmái.» ¶
Govva maid Loabága sámeskuvlla oahppit leat ráhkadan ¶
(Govva: Svein Lund) ¶
Sámeskuvllas leat oahppit duddjon sámi hearvvaid velá hivssetuvssaide ge. ¶
(Govva: Svein Lund) ¶
Earret «pedagogalašfágalaš dutkanvuođustuvvon máhtolašvuođa» Øzerka guovttegielatvuođa positiiva árvvoštallama vuođđun leat maiddái «ságastallamat ja áicamat skuvllas» . Su govvádusain sáhttá báhcit dakkár ipmárdus ahte skuvlaolbmot, politihkkarat ja suohkana hálddahus ovttamielalaččat ja iluin leat dorjon Loabát guovddášskuvlla guovttegielat oahpahusa oččodeami ja barggu. Doaibmabidju govviduvvui namalassii ii unnibun go «ođđa áigodat suohkana skuvlahistorjjás» , mas «báhcet luottat historjái» . Ii leat veavttasteapmi čuoččuhit ahte máŋgga guoskevaš oassálastái ii dáidde dát čilgehus gal leat nu movt sii oidnet dán ášši. ¶
Logi jagi maŋŋel go Øzerk meroštalai ahte skuvllas ledje buorit vejolašvuođat ollášuhttit doaibmi guovttegielalašvuođa ulbmila, de orru sus leamaš badjelmearálaš buorre doaivva dasa. Ii báljo oktage ohppiin leat šaddan doaibmi sámegielgeavaheaddjin, ii njálmmálaččat iige čálalaččat. Dasa leat olu sivat mat govviduvvojit čielgaseappot go gažadit sámeskuvlla oahpaheddjiid ja sámi váhnemiid. ¶
Sameskuvla (rukses viessu) lea juste «dároskuvlla» bálddas. ¶
(Govva: Svein Lund) ¶
Dán árvvoštallama vuođđun lea dat mii bođii ovdan go gažadedje eanas sámi váhnemiid ja oahpaheddjiid sámeskuvllas ja guovddášskuvlla jođiheddjiid. Nu movt bájuhemiin oidno, de váhnemat gal eai ollinge čiegadan oainnuideaset ja oaiviliiddiset. Sii čielgasit beroštedje mánáideaset skuvlafálaldagas, ja sin gaskavuohta skuvllain duođaštii ahte váhnemiin lei sihke ipmárdus ja beroštupmi. ¶
Loabága sámeskuvlla oahpaheaddjit, 2003/04 ¶
(Govva: Svein Lund) ¶
Namahus Loabát sámeskuvla lea duohtadilis doaibma mii dáhpáhuvvá boares, muhto ođastuvvon skuvlavisttis. Fálaldat addo sullii 15 sámi oahppái, geat leat juhkkojuvvon golmma jovkui, smávvaskuvlla- , gaska- ja nuoraiddássái. Golbma oahpaheaddji gullet vuosttažettiin sámeskuvlii ja oahpahit aivve doppe. Sámeskuvla nappo ii leat iešheanalaš ásahus, muhto lea oassin ovddeš Loabát guovddášskuvllas man namma dál lea Loabát skuvla. Dattetge vásihit oahpaheaddjit oalle stuorra gaskka alddiineaset ja muđui skuvlaservodahkii, man sii gohčodit dáččaskuvlan. Dát oahpaheaddjit eai ollinge leat duhtavaččat dálá jođihanortnegiin. Sii oaivvildit ahte dárbbašivčče juogalágan jođihandoaimma sámeskuvlla hálddašeami várás. Sin mielas livččii dán virggis galgan leat fágabargi, áinnas sámegielat. Nu movt odne doaibmá, de oahpaheaddjit šaddet mannat rektora ságaide juohke áidna smávva ášši birra, nugo jus dárbbašit liimma dahje eará ávdnasiid. Nu, son galgá leat jearran borret go sii liimma sámeskuvllas. ¶
Sámeskuvlla oahpaheaddjit orrot leamen ovttaoaivilis dasa ahte dárbbašit olbmo guhte čielgaseappot ovddasta sámepedagogalaš Loabága. Dál juohke áidna oahpaheaddji šaddá ieš okto fuomášit juohke doaimma. Sii váillahit olbmo guhte sáhttá hupmat sámeskuvlla ovddas, ja oaivvildit ahte čielgaset jođiheapmi sámeskuvllas livččii álkidahttán buot. Loabága skuvlla jođiheddjiin ja oahpaheddjiin lea dán golbmasa mielde unnán beroštupmi sámeskuvlla doibmii. ¶
Seammás Sámeskuvlla doaibma sakka gáržžiduvvo danne go «dáččaskuvla» lea mearridan buot eavttuid. Go skuvlajahki álgá, lea «Dáččaskuvla» mearridan váldodiibmoplána. Sámeskuvla ferte duhtat daidda vejolašvuođaide mat vel leat báhcán. Ja jus juoga galgá rievdaduvvot, de ferte dan šiehttat guoskevaš oahpaheddjiin. «Dáppe sámeskuvllas leat mii oahpaheaddjit iežamet rektorat.» ¶
Sii cuiggodit maiddái čielgasit Loabát skuvlla jođiheddjiid go dadjet ahte jus rektor livččii beroštan nu ollu sámeskuvlla ohppiin ja oahpaheddjiin go dáččaskuvllas, de livččii leamaš mealgat buoret. «Rektor ii oidno goassege dáppe sámeskuvllas.» ¶
Dát oahpaheaddjit eai ge vásit báljo doarjaga ja veahki suohkana politihkalaš ja hálddahuslaš jođihangottis. Doppe gullet dušše Sámeskuvlla váttisvuođaid birra. Sii eai goassege loga vásihit buorredáhtolaš beroštumi ja fuomášumi jus bures manná. «Skuvlahoavda mátkkošta ja ovddasta min sámi skuvlakonferánssain almmá addimis midjiide makkárge dieđuid dehe čilgehusaid.» ¶
Dáid sámeskuvlla oahpaheddjiid leat gullan beasahallame dakkár cealkagiid go «mii gullat dávjá ahte mii leat badjelmearálaš hearkkit dáččaskuvlla ektui.» «Dáččaskuvllas bahádallet min.» «Sámeskuvla dat álo šaddá seastit ruđaid ja gohčoduvvo skuvlla ruhtanjiellun, muhto nu ii leat goassege dáččaskuvllain.» Sámeskuvlla oahpaheaddjit váidaledje go dávjá eai oaččo sadjásaš oahpaheddjiid. Sii eaige lean duđavaččat go rektor ii goassege dolvvot ođđa bargiid Sámeskuvllas go oahpista daid. ¶
Ii čájet oahpaheddjiin rabaslašvuođa ja luohttevašvuođa suohkana jođihangoddái go dát oahpaheaddjit čuoččuhedje iežaset searvan sámi earenoamášgelbbolašvuođa prošektii mas Loabát suohkan lei vuolláičállán soahpamuša, muhto jođiheaddjit rihkko soahpamuša go eai searvan. Luohttámuša ii čájet sin čuoččuhus ge ahte Sámeskuvla lei ohcan oažžut ja ožžon prošeaktaruđaid, muhto oahpaheaddjit eai goassege beassan diehtit masa ruhta geavahuvvui. Sámi oahpaheaddjit dovde maiddái guhkes gaskka alddiineaset ja dain earáin go vásihedje ovdal go ožžo iežaset vistti ahte sii šadde čohkkát sierra sajes «dáččaskuvlla» bargiidlanjas. Dát lei čielga ja mihtilmas minsttar. ¶
Maiddái soames váhnemat moite dan go «dáččaskuvla» stivrii nu ollu. Sii sáhtte bálkáhit sadjásaččaid geain ii lean oahpaheaddjioahppu iige sámi duogáš. Ollugat maid oaivvildedje ahte skuvlabušeahtaid unnideapmi orru eanas aivve čuohcamin Sámeskuvlii. ¶
Ollu váhnemat nu go oahpaheaddjit ge sávvet ahte Guovddašskuvlla jođiheaddjit beroštivčče eanet sámeskuvllas. Muhtumat dadje vel nu nai ahte rektor lei guođđán doaimmas. Son lei geatnegahttán iežas soames čoahkkimis 2003:s doallat mánnosaš čoahkkima Sámeskuvllain ja Ruŋgogierraga mánáidgárddiin. Muhto das ii šaddan mihkkege. ¶
Eahpádus skuvlla ja suohkana njunnožiidda celkojuvvo maiddái ná: ¶
Eanas váhnemat gávnnahedje ahte Sámeskuvlla oahpaheaddjit ja Loabága skuvlla jođiheaddjit eai bargan ovttas. Sámeskuvlla váhnenčoahkkimiin «leat mii namalassii čađat šaddan čállit hálddahussii daid dieđuid vuođul maid leat ožžon sámeskuvlla oahpaheddjiin. Vaikko leatge ollu reivviid čállán ja ságastallan singuin, de unnán dáhpáhuvvá. Mii šaddat ain čilget ja vuoigadahttit dán skuvlla.» ¶
Muhtun cealkagat váhnemiin maiddái duođaštit sámi bahčavuođa báikki dáččaid guottuide: «Mii lea čađat dovdan gamusteamet ahte mii sápmelažžat leat heajubut go earát, ja ahte mii šaddat rahčat vai min áššit ollašuvvet. Go skuvlasuorgái unniduvvo ruhta, de Sámeskuvla dat šaddá gillát. Min mielas galggaše čielgaset njuolggadusat ja sierra hálddahus Sámeskuvllas.» ¶
«Orru leamen nu ahte min, sápmelaččaid, oaivilat eai vuhtiiváldojuvvo – sii nivkkuhit gal ja lohket iežaset ovttaoaivilis, muhto sii eai goitge bargga nu. Lean hirbmadit vuorrástuvvan dainna movt Loabát suohkan hálddaša sámevuođa. Dalle go Sámeskuvlla hivsset jieŋui, šadde mánát geavahit «dáččaskuvlla» hivssega. Nu ii lean dalle go čáhci galbmui «dáččaskuvllas» . Eai oro berošteame go lea Sámeskuvllas sáhka; muhto lea gal ávki cavgilit aviisii.» ¶
«Sátni sámeskuvla vuolggaha gičču. Mii leat čađat šaddan bealuštit, čilget ja vuoigadahttit skuvlla. Measta buot suohkanbušeahtaid gieđahallamis ja bušeahtaid unnideamis de lea sáhka sámeskuvlla birra. Ja dál de fas dás čohkkát.» ¶
«Oainnán unnán ipmárdusa sámi birrasa olggobealde sámevuhtii Loabát suohkanis. Dážat eai oainne erohusa das mii lea sámi ja mii lea dáža. Sii eai oainne kultuvrralaš erohusaid eaige ipmir maid sámivuohta mearkkaša munnje ja midjiide.» ¶
Ovddeš skuvlahoavda Johan Lyngstad mieđiha ahte Loabát skuvlla ja Sámeskuvlla gaskavuohta ii leat leamašan dohkálaš. Muhto son goitge aiddostahttá ahte livččii boastut ásahit iehčanas sámeskuvlla. Su áigumuššan lea leamašan ahte sámi ja dáža álbmot galget ovdánahttit gaskaneaset áktejumi ja buori oktavuođaid. Jus dáinna galgá lihkostuvvat, de fertešii Loabát skuvlla jođiheddjiin leat váldorolla, oaivvilda Lyngstad. Earenoamážit lea dat stuora hástalussan rektorii. Lyngstadas lea seamma oaivil go dat maid Øzerk deattuhii garrasit 1996 raporttas. ¶
Ovddeš skuvlahoavda Johan Lyngstad ¶
(Govva: Svein Lund) ¶
Loabát skuvlla jođihangoddi mieđiha ahte sámeskuvlla oahpaheaddjit ja eará oahpaheaddjit leat oalle guhkkálaga. Vai dat dilli njuolggašii, lei rektor láhčán oktasaš bargolanja oahpaheddjiide. Sámi oahpaheaddjit vuosttaldedje dan, oaivvildedje ahte dalle lei šaddat beare guhkki bargolanjas sin oahpahuslatnjii. Rektor dohkkehii vuostehágu, muhto eaktudii ahte Sámeskuvlla oahpaheaddjit juohke iđida galge fitnat «dároskuvllas» dieđuid oažžume. Das ii ge leat šaddan mihkkege. Son oaivvilda ahte sámi oahpaheaddjit errejit iežaset ja ahte skuvlajođihangoddi sivahallo vuoigatmeahttumit váilevaš dieđiheami dihte. Rektor jáhkká duogážin dása lea go sámeskuvlla oahpaheaddjit háliidit sierastallat. Seammás son mieđiha sámi oahpaheddjiid cuiggodeami ahte skuvlla jođiheaddjit livčče sáhttán dávjjibut finadit Sámeskuvllas. Rektor mieđiha ahte Sámeskuvlla oahpaheaddjit leat muđui skuvlabirrasa ravdarájás eai ge leat oassin eahpeformála searvevuođas. Dát lea maiddái dakkár dilli mii oalát gáidá eret ja lea áibbas earáláhkái go dat ovdáneapmi maid Øzerk eaktudii. ¶
Sámegiela oahpahus čuovvu sámi oahppoplána nubbingiela rávvehusa. Das ulbmilin lea oažžut ohppiid doaibmi guovttegielalažžan ja eaktuda ahte sámegiella adno reaidofágan eará fágain. Muhto buot eará fágain go sámegielas adnojit dárogielat oahppogirjjit. Sámeskuvla eanet deattuha dáru go sámi oahppoplána oahpahusas. ¶
Nu guhká go lea leamašan sámegieloahpahus Loabágis, lea gelbbolaš oahpaheddjiid besten dagahan stuora váttisvuođaid. Dás lea maiddái čujuhuvvon ahte ekonomalaš váikkuhangaskaoamit Davvi-Romssas ja Finnmárkkus dagahedje ahte Loabát vuoittahalai gilvvus oažžut oahpaheddjiid. Suohkana jođihangotti váldosátnedoalvu sámegieloahpahusas, Johan Lyngstad, lea čađat čuoččuhan ahte jus suohkanis galggai leat oahpahus sámegillii, de ii ábuhan álggahit fálaldaga olbmuiguin geat eai máhttán sámegiela. De son gal baicca mieđai soabatevttohussii ja álggos dohkkehii sámegielat oahpaheddjiid geain ii lean oahpaheaddjioahppu. Lyngstad lea dadjan ahte ii buot váhnemiid mielas lean doarvái go oahpaheaddjit ledje sámegielagat. Oahpaheaddjit galge dasa lassin máhttit «rivttes» sámi suopmana. Lyngstad čuoččuha ahte muhtun váhnenjoavkkut ledje mielas virgádit vaikko gean oahpaheaddjin go fal lei Ruŋggus eret. Dat gullevašvuohta lei sidjiide deháleamos. Maŋimus jagi go son lei skuvlahoavdan, 2000:s, Lyngstad vujii dušše dan váste Finnmárkku siseatnamii vai gávnnašii doppe sámegielat oahpaheddjiid. Son bijai gáidameahttumis gáibádussan ahte sii galge čájehit oahppaduođaštusa mii duođaštii čálalaš oahpu sámegielas. ¶
Okta suohkana oahpaheddjiin bistevaš virggis lea vázzán oahpaheaddjioahpu Sámi allaskuvllas. Muhto sus lea leamašan virgelohpi daid maŋimus jagiid. Dál lea dan golmma oahpaheaddjis geat buohkat gullet Ruŋgu/Ruŋgogierraga-birrasii eanas Sámeskuvlla oahpahus. Guoktásis dáin lei maŋimus dálvvi soames mánu virgelohpi bálkkáin čuovvut álgodását sámegielat oahpahusprográmma. Goalmmádis ii leat formálalaš oahppu sámegielas, muhto sáhttá gaskkustit sámegiela ja gulahallat álggolaš dásis. Earret oahpaheaddji geas lea virgelohpi, de Loabát sámeskuvllas eai leat oahpaheaddjit geat ollásit máhttet sámegiela. Moanat sámi váhnemat leat gažadallamiin moaitán ja cuiggodan go oahpaheaddjit geain lea váilevaš sámegielmáhttu leat biddjon sámegiela oahpahit. Dát lea váhnemiin dávjjimus moaittan Sámeskuvlla vuostá. Sii čuoččuhit ahte Sámeskuvllas hubmet beare unnán sámegiela. Ollugat oaivvildit ahte báhcá heajos govvan ohppiide go sámegielat oahpaheaddjit eai viššaleappot ja diđolaččabut máhte geavahit sámegiela. Jus sámeskuvllas livčče diđolaččabut ja struktuvrralaččat geavahan giela vai oainnusindahket ja loktejit dan árvvu, de gal livčče eanet váhnemat árvvoštallan skuvlla eará ládje. ¶
Váhnemiid mielas lei áibbas boastut virgádit oahpaheaddjin sámeskuvlii dakkár ruŋgolaččaid geain ii lean sámegielmáhttu. Soapmásat gal juo julggáštedje ahte dát heađušta sámeskuvlla vuođu. ¶
Ii stáhtalaš dássi ge beassan cuiggodemiin. Fylkkamánni cuiggoduvvui go lei váilevaččat gozihan oahpaheddjiid geain lei virgelohpi bálkkáin sámegiela lohkat. Dušše soapmásat sis geain lei leamašan dákkár virgelohpi ledje ollašuhttán oahpu ja loahppageahččaleami. ¶
Eahpitkeahttá váilevaš gelbbolaš sámegielat biras lea geahnohuhttán Sámeskuvlla ja dagahan ahte soames váhnemat leat massán luohttámuša Sámeskuvlii. Sámeskuvla ja dakko bakte suohkana sámegiela oahpahusfálaldagas ii leat makkárge vejolašvuohta ovdánahttit ohppiid doaibmi guovttegielalašvuođa. Ollu váhnemiid mielas Sámeskuvllas váilot oalle mealgat gelbbolaš oahpaheaddjit, mii lea vuođđun jus galgá ovdánit guđege muddui giellaoahpahusain. ¶
Dálá sámegiel dahje guovttegielat oahpahus Loabágis ii doaimma dohkálaččat dál. Sámi váhnenjoavkkus iige leat nu buorre oktavuohta go ovdal lei. Váhnemat eai šat daguidisguin ja oskkáldasat doarjjo Sámeskuvlla, ja moanat váhnemat leat baicca heađástuvvamis sádden mánáideaset «dáččaskuvlii» . Dát dagaha ahte Sámeskuvlla ohppiidlohku njiedjá, mii fas dagaha skuvlla boahtteáiggi eahpečielggasin. ¶
Dušše áibbas moattis váhnemiin, geain leat mánát Sámeskuvllas, hupmet beaivválaččat sámegiela mánáidisguin ruovttus. Ruŋgolaččat geat hupmet sámegiela, leat eatnasat badjel 60 jagi. Mánát gullet unnán sámegiela beaivválaš dilis. Nu ruovttubirrasat unnánaččat addet dan vuođu mánáide mii lea dehálaš vai ovdánahtášedje sámegielčehppodaga. ¶
Go sámegiela geavaheapmi Sámeskuvllas buori muddui gáržžiduvvo dušše dan golmma– njealji diibmui vahkkus go lea sámegieloahpahus, de lea čielggas ahte šaddá váttisin olahit buori bohtosiid. Dát velá nannejuvvo danne go oahpaheddjiin lea váilevaš sámegielčehppodat ja gelbbolašvuohta. ¶
Sámeskuvla ii leat lihkostuvvan ovdánahttit ohppiid doaibmi guovttegielalašvuođa, vaikko Øzerk gal oaivvildii dan vejolažžan. Nu lea dát maiddái áibbas nuppeláhkai go skuvlla váldoáigumuš. Dán oktavuođas lea goitge dehálaš muittuhit ahte Øzerk aiddostahtii dan ahte dát dušše livččii lean vejolaš jus suohkana politihkalaš ja hálddahuslaš jođiheaddjit, iige unnimusat Loabága oppalaš skuvlabiras, livčče dorjon ja daguidisguin searvan dasa man Øzerk gohčodii guovttegielalašvuođaprošeaktan. Go Sámeskuvllas duohtadilis lea sámegieloahpahusa ovddasvástádus, lea váttis oaidnit ahte dát eavttut leat ollašuvvan. Ii báljo mihkkege leat nu bures duođaštuvvon dutkamiin ahte golbma diimmu sámegieloahpahus vahkkus lea áibbas duššas jos doaibmi guovttegielatvuohta galgá leat mihttomearrin. Seammás lea dehálaš aiddostahttit ahte dákkár sámegieloahpahus goittot ii lea árvvoheapmi. ¶
Áigeguovdilis ja riidduvuloš fáddán lea man stuora oassi fágain nugo mat dárogielas, matematihkas, eŋgelasgielas jna. berre leat oktasaš buot ovttaahkásaš skuvlamánáide Loabágis. Dán gažaldaga áigeguovdilvuohta ii unno danne go dáid fágaid oahpahus sámeskuvllas lea dárogillii. Dalle goit juobe šaddá váttisin bealuštit ahte sámi ahkeseaguhus joavkkuin galgá dakkár oahpahus buohtalasat vástideaddji oahpahusain dáččaskuvllas. Mearkkašahtti stuorit oahpaheaddjiveahka «dáččaskuvllas» go Sámeskuvllas mielddisbuktá ahte doppe oahpaheddjiin lea buoret gelbbolašvuohta skuvlafágain. Oktasaš oahpahus dáidá, nu movt máŋga váhnema leat dadjan, nannet buoret fágaoahpahusa. ¶
Go Sámeskuvllas lea seamma jođihangoddi ja lea formálalaččat oassin Loabát skuvllas, lea boastut ollásit duvdit sámegieloahpahusa ovddasvástádusa sámeskuvlla oahpaheddjiide. Lea olles skuvlaservodaga ja Loabága suohkana oktasaš ovddasvástádussan fuolahit nu buori sámegieloahpahusa go vejolaš. ¶
Loabága sámeskuvlla gaskadássi, 2002 ¶
(Govva: Svein Lund) ¶
Loabága sámeskuvlla nuoraiddássi, 2002 ¶
(Govva: Svein Lund) ¶
Jus suohkan mearrida bisuhit doaibmi dárogiel-sámegiel guovttegielalašvuođa mihttomearrin, de leat eaktun dasa oahpaheaddjit geat ollásit hálddašit sámegiela. Buot suohkana oahpaheaddjit, maiddai sii geat gullet sámeskuvlii, leat nammaduvvon virgái Loabát skuvlii. Dát mearkkaša ahte jus lihkostuvvá oažžut gelbbolaš sámegieloahpaheddjiid, de lea vejolaš sirdit oahpaheddjiid Sámeskuvllas «Dáččaskuvlii» . ¶
Jus galgá ovdánit dađi dobbelii, de lea diehttelas eaktun virgádit oahpaheddjiid geat máhttet sámegiela ollásit. Dasto ferte sámegiella adnot ja gullot mealgat eanet go dušše dain diimmuin go lea sámegieloahpahus. Dalle sáhttá ng. «Loabátmodealla» leat áigeguovdil. Oanehaččat daddjon de dat doaimmai nu ahte čađat ledje guokte oahpaheaddji klássalanjain buot diimmuin. Nubbi aivve sámástii ja nubbi ges dušše dárostii. Headjuvuohta dákkár vuogádagain jus dat adno ollásit, lea ahte dat gáibida ollu resurssaid eai ge oahppit beasa leat mielde oktasaš oahpahusas eará ohppiiguin. ¶
Molssaeaktun sáhttá ng. «Gáivuonmodealla» leat. Das lea buot oahpahus sámegielas ja sámegillii skuvlabeaivvi álgobealis. Nuppi beaivebeali oahppit geat lohket sámegiela servet oktasašoahpahussii eará ohppiiguin. ¶
Muhto dattege lea hui ávkkálaš go oahppit maiddái astoáiggisteaset ovttastallet doaibmi sámegielat birrasiin. Dalle ferte maiddái lágidit sámegielfálaldaga rávisolbmuide, earenoamážit váhnemiidda, ja ásahit eahketveaigái ja eahkediidda deaivvadanbáikkiid gos sámegiella adno. ¶
Loabát suohkan ii sáhte joatkkihit dálá ortnega rievdatkeahttá. Dat ii ávkkut sámegieloahpahusa iige váikkut dasa ahte nannet ovttastallama, oktavuođa ja sápmelaččaid ja dážaid gaskasaš áktejumi. Suohkan ferte vuolggahit rabas gulahallama ja viidát ságaškuššat das makkár áigumušaid ja ulbmiliid mearrida sámegielat oahpahussii ja bargui vai ovdánahtášii máŋggakultuvrralaš ipmárdusa. ¶
Sámi váhnemiid ja skuvlla jođiheddjiid soahpameahttunvuođa vuođul čálii Norgga oahpaheddjiidsearvvi báikkálaš ossodat Loabát guovddášskuvllas cealkámuša 1997 geassemánu 17. beaivvi. Dás rávve searvi ahte eai galggaše sirret ohppiid ja čuoččuha ohppiid fágalaš, sosiála ja pedagogalaš vejolašvuođaid buoremusat áimmahuššat birrasis gos sihke dáru ja sámi kultuvra lea oidnosis. Dát 1997 cealkámuša konklušuvdna lea čielgasit áigeguovdil dál nai go aiddostahttá ahte «sámi oahppit ánssášit dievaslaš skuvlafálaldaga iežaset eavttuid vuođul báikkálaš searvevuođas! Vai sámi oahppit dovddaše gullevašvuođa oktasaš sámi-dáru skuvlii; ja vai dáru oahppit ipmirdivčče ahte sámegiella ja sámi kultuvra gullá min oktasaš duogážii, ferteše buot skuvlla bargit čađahit geatnegahtti ovttasbarggu goappaš joavkkuid eavttuid vuođul. Dát lea stuora hástalussan skuvlla hálddahussii, bargiide ja buot Loabága váhnemiidda, ja dan sáhttit čoavdit veahkkálaga» . ¶
Dat strategiija movt skuvla berre meannudit sámi ja dáru ohppiiguin sáhttá adnot vuođđun go Loabát suohkan galgá bargat dáinna gáibidahkes ja dehálaš áššiin. Diehttelas lea hástalussan bidjat dákkár sátnádemiide čielga sisdoalu mii geatnegahttá ja váikkuha skuvlla árgabeaivái. Jus oaidnit movt sámeskuvla doaibmá, ii ge unnimusat jus jurddašit dan go dađistaga eanet sámi oahppit ja váhnemat válljejit «dáččaskuvlla» , de lea sivva árvvoštallat duođalaččat lea go ávkkálaš doalahit vuogádaga mas sámi oahppit doalahuvvojit sierra dáčča ohppiin. ¶
Visti mas Sámeskuvla dál lea, berre Loabága sámi biras sáhttit atnit deaivvadanbáikin jus dálá ortnet heaittihuvvo. Doppe sáhttá fállat rávisolbmuide sámegieloahpahusa ja ásahit buolvvaidgaskasaš bistevaš deaivvadanbáikki. Visti heive maiddái bures čájáhusaide, omd. čájehit sámi dujiid ja govvadáidaga mii govvida sámi servodaga ovdáneami, ja girjjálašvuođa čájáhussii. ¶
Ii dárbbaš gal čiegadit ahte sámevuohta báhcá dego doaresbeallái go galget álggahuvvot doaimmat mat ovttastahttet olmmoščearddaid. Vaikko dásseárvu leage ulbmilin, de dárogiella, kultuvra ja árvvut mat gullet stuorát álbmogii dávjá ožžot váldosajádaga. Ođđa dutkan, man fáddán lea guovttegielalašvuohta ja unnán árvvus adnon unnitálbmotgielaid ealáskahttin, čájeha ge ahte lea hui váttis olahit ovdáneami giellaoahpahusas dákkár earuheami haga. Jus Loabát ain áigu olahit doaibmi guovttegielalašvuođa ulbmila, de ii leat eaktun dušše oahpaheaddjit geain lea nu buorre giellamáhttu ahte sáhttet oahpahit buot skuvlafágain sámegillii. Jáhkkimis eaktuda dat maiddái ahte eanas oahpahus lea sámegillii. Dása lassin fertejit lágiduvvot dávjjibut váhnenčoahkkimat gos muitalit váhnemiidda mii gáibiduvvo vai oahppá sámegiela albma ládje, mii lea vejolaš ja movt váhnemat sáhttet veahkehit. Lea dehálaš ovdánahttit váhnemiidda gielalaš diđolašvuođa. Doaibmi guovttegielalašvuođa eaktun lea ee. nana ja čielga sámeskuvla sámegielat galbbaiguin ja gos muđui sámi kultuvrra dovdomearkkat oidnojit. ¶
Dát goitge ii mearkkaš ahte lea áibbas ávkkuheapmi ja árvvoheapmi fállat sámegiela oahpahusa unnánaččaiguin. Loabát suohkanii dát ii mearkkaš ahte galgá go – dehe ii obage. Mot dal leaš, stuorimus hástalussan boahttevaš jagiid lea oččodit oahpaheddjiid geat máhttet sámegiela, ja nannet skuvllaid ja suohkana dáhtu ja beroštumi áŋgiruššat diđolaš ulbmiliin mas buot oahppit oččoše vuđolaš ipmárdusa das ahte sámegiella ja kultuvra lea oassin min oktasaš duogážis. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Anne Jannok Eira oahpista Sámi allaskuvlla ovdaskuvlaoahpaheaddjistudeanttaid mánáidgárdái, 2005 (Govva: Svein Lund) ¶
Anne Jannok Eira (Bánna Ánte Ánne) lea riegádan 1963:s, ja bajásšaddan boazodoallobearrašis Jielleváris, Ruoŧa bealde Sámis. Son lea vázzán sámeskuvlla Jielleváris ja gymnása Málbmaváris. Sus lea ovdaskuvlaoahpaheaddjioahppu Luleju universitehtas ja viidásat oahppu erenoamášpedagogihkas, mas lea vel čiekŋudeapmi gielas ja kommunikašuvnnas. ¶
1987:s son fárrii Kárášjohkii ja dán rájes son lea bargan mánáidgárddiin. Dál son lea Badjemánáid beaiveruovttu hoavda. Son lea leamaš Kárášjoga johttisámiid searvvi stivralahttu 2004 rájes. ¶
Dá son muitala Badjemánáid beaiveruovttu historjjá birra, ja son lea jearahallan ovtta váhnema, gii lei mielde álggaheamen dán erenoamáš mánáidgárddi. ¶
Badjenissonat álggahedje beaiveruovttu go hui olusat sis fertejedje dan áigge váldit barggu ruovttu ja boazodoalu olggobealde birgejumi dihtii. Dat mielddisbuvttii ahte mánná ii beassan nu ollu boazobargguin leat mielde, ahte sin giella ja identitehta livčče ovdánan ja nanusmuvvan. Badjenissonat eai duhtan gieldda mánáidgárddi fálaldahkii gos boazodoallu namuhuvvui oktii jagis muhtin fáttáin. Amas mánát oalát amasmuvvat badjedilis, lei dárbu cegget mánáidgárddi mii erenoamážit váldá boazodoalu vuhtii ja hábme fálaldaga boazodoalu ektui. Jos mánát galget bohccuiguin bargat go sturrot, fertejit mánnán juo oahppat ja vásihit dan eallima duohtavuođas. ¶
Muhtin eadni geas lei mánná gieldda mánáidgárddis muitalii ahte su mánná ii šat vuolgge mánáidgárdái go buot eará mánáid áhčiin lea albma bargu, earret su áhčis. Eadni jearrá mánás, albma bargu; maid don dainna meinnet. Mánná muitalii ahte buot eará mánáid áhčit mannet iđđes bargui earret su áhčči, gii báhcá ruoktot. Eadni ferte mánnái čilget ahte du áhčis lea maid albma bargu vaikko ii mana juohke beaivvi márkana guvlui ja kantuvrii. Danin lea beaiveruovttu ulbmil nannet ja ovddidit mánáid identitehta ja erenoamážit boazosámi gullevašvuođa. ¶
Badjemánáid beaiveruoktu 2005 ¶
(Govva: Svein Lund) ¶
Mánáidgárddi pedagogihka lea barggu ja vásáhusaid bokte oahpahit. Dat mielddisbuktá ahte mánát ja ollesolbmot fertejit guođđit mánáidgárddi njeallje seainni ja šilju ja vuolgit mátkái. Nu guhkás go vejolaš mii čuovvut doaimmaid boazodoalus, nu go dat molsašuvvet áigodagaid mielde. Miessemánus mii mannat mearragáddái vai mánát besset oaidnit ruksesmisiid. De mii leat mielde miessemearkumis borgemánus / čakčamánus, čavččabealde mii čuohppat suinniid, ja golggotmánus mii geahččat go bohccot bohtet Kárášjot guvlui. Mii leat maiddái mielde njuovvanáiggis, ja mánát besset searvat rihttemii. Mii eat sáhte mannat moaddelogi mánáin ealu lusa, dalle mii juohkit mánáid 2–3 jovkui. ¶
Stoahkama bokte ráhkanahttit mánáid ollesolbmo eallimii. Duodji lea guovddaš oasis mánáid oahppamis. Dalle mii eat daga nugo lea dábálaš mánáidgárddiin ja skuvllain, dušše viežžat ávdnasiid skábes. Mii bargat ollu duodjeávdnasiiguin mat bohtet bohccos, ja dalle besset mánát čuovvut olles proseassa, njuovvamis sistái, nu ahte sii ipmirdit mas ávdnasat bohtet ja mo dat ráhkaduvvojit. Sisttis boarráseamos mánát ráhkadit pennálaid; go álget skuvlii de sis leat pennálat maid ieža leat ráhkadan. Unnimusat čuhppet ja liibmejit omd. sisttiid ja guolggaid. ¶
Boazodoallománáidgárddis besset mánát hárjehallat bargguid maid boazodoallosámit galggaše máhttit, nugo njoarostit, cápmet gámasuinniid, dolastallat ja bohccuid njuovvat. ¶
(Govva: Badjemánáid beaiveruoktu) ¶
Go álggiimet 1991:s ledje mánáidgárddis 3 bistevaš virggi. Dat ledje jođiheaddji, geas lei ovdaskuvlaoahpaheaddji oahppu, ossodatjođiheaddji, geas lei ovdaskuvlaoahppu (otne gohččoduvvo pedagogalaš jođiheaddji) ja okta veahkkebargi, nissonolmmoš geas lei badjeduogáš, eahpeformálalaš oahppu. ¶
Dál, 2007:s, mis leat 4 bistevaš virggi. Ođđa virgi lea kulturbargi, geas lea boazodoalu duogáš. Bargiin, geat leat eará virggiin, lea dál alit oahppu go ovdal. Jođiheaddji lea váldán vel lasi oahpu, erenoamášpedagogalaš oahpu. Pedagogalaš jođiheaddjis lea ovdaskuvlaoahpaheaddjioahppu ja veahkkebargi lea lohkamin fágareivve pedagogalaš veahkkebargin. ¶
Dan rájes go beaiveruoktu álggahuvvui 1991, de niegadedje váhnemat oažžut sierra dálu mánáidgárddi atnui. Stuorimus hehttehussan huksemii lei ruhtadilli. Váhnemat eai duostan huksegoahtit go stáhtadoarjagat eai lean nu badjin dalle go dál. Dalle ii lean stáda bealis sáhka – dievas mánáidgárdedárbbu gokčamis, de go dál lea. Danin ii huksejuvvon ođđa dállu beaiveruktui ovdal. Easkka jagis 2004/2005 lei gárvvis ja mii sáhtiimet fárret sisa. Go beaiveruovttus ii lean fásta dállu, de ii sáhttán mánáidgárdi ge oastit ja investeret nu ollu biergasiidda ja dávviriidda go dál sáhttit go eaiggáduššat dálu. Dat maid dagahii ahte bargosadji ii lean nu sihkkaris bargosadji go dál lea. Beaiveruoktu han jođihuvvui dispensašuvnnain vihtta jagi go Bargobearráigeahču njuolggadusain leat nu ollu gáibádusat dállui. Dat dieđusge čuozai veháš bargodiliide. Smiehttat, lea go bargu boahtte jagi vai ii. ¶
Mo dállu galggai leat olggos oaidnit lei juo álggu rájes čielggas. Dat galggai leat nu go lávvu dahje goahti. Gievkkan gasku ja das de lanjat vulget juohke guvlui. Duodjelatnja maid galggai leat mielde, gos sáhttá ávnnastit, navildit duljiid, neaskit, njuovvat ja rihttet bohcco goruda. Dát ii ollašuvvan sivas go dat livččii šaddan nu divrras. Viessobáŋkku loanat eai lea rehkenastojuvvon jorbahámiide, dušše njealječiegat dáluide. Jos livččii huksen dálu lávu/goađi hámis livččii dat gártan nu divrrasin ahte váhnemiin ii livčče goassege lean ráđđi hukset dan. Nu ahte dat ođđa dállu šattai dađi bahábut maid njealječiegagin. ¶
Vaikko boazodoallu lea guovddážis min mánáidgárddis, de mánát eai oahpa seamma láhkai go dalle go besset leat fulkkiid mielde boazodoalus. Danin álggaheimmet prošeavtta, mii divttii mánáid leat muhtin áigodagaid mielde boazodoalus ovttas váhnemiiguin dahje eará fulkkiiguin. Dalle sii eai dárbbašan máksit mánáidgárdemávssu dan áiggis go mánát eai lean mánáidgárddis, ja váhnemat sáhtte baicce geavahit daid ruđaid bálkáhit eará mánnágehččiid jus lei dárbu. Mánáidgárdi oaččui 50000 ruvnno jahkái, mii attii guhtege mánnái vejolašvuođa searvat boazodollui guokte mánu jagis. Dalle fertejedje váhnemat čállit logga, mii muitalii makkár bargguide mánát ledje searvan, ja makkár sániid sii ledje oahppan. Mii oahpaheimmet dieđusge boazodoallosániid maiddái mánáidgárddis stoahkama bokte, muhto ii lean seamma go dalle go mánát besse oaidnit mo lea duohta dilis ja ieža searvat bargui. Omd. bohcco guolgga ii leat ávki čilget beaiveruovttus, jus mánát eai beasa daid maiddái oaidnit. ¶
Dát prošeakta nannii ovttasbarggu váhnemiid ja mánáidgárddi gaskkas, ja geatnegahtii maiddái váhnemiid bargat dihtomielalaččat gielain. Mii oaidnit ahte erenoamážit áhčit válde dalle eambbo ovddasvástádusa mánáid oahppamii. Dehálaš lea maiddái ahte mánát dan láhkai besse leat eambbo ovttas áhkuiguin, ádjáiguin ja eará fulkkiiguin. Sii leat dávjá buorit giellaoahpaheaddjit. ¶
Lei álggos golmma jagi prošeakta, maid Sámediggi ruhtadii. Mii gearggaimet giellaprošeavttain giđđat 2007. Mii leat ságastallan mánáidgárddis váhnemiiguin jos mii maŋŋá go prošeaktaáigodat nohká, bidjat dan dego fásta ortnegin mánáidgárdái, dan hámis nugo doaimmai prošeaktaáigodagas. Danin go váhnemat oidne dan nu buorrin ja dehálažžan seailluhan ja ovddidan dihtii sámegiela. Eat lea vuos mearridan šaddá go fásta ortnet sivas go dat lea ruđa duohken. Eat dieđe suitit go dan. ¶
Marit Guttorm (Govva: Elfrid Boine) ¶
Marit Guttorm (Áleht Jon Máret) lei okta dan viđa olbmos gii lei mielde álggaheamen beaiveruovttu. Marit Guttorm lea riegádan 1949:s, Kárášjogas. Sus lea oahpaheaddjioahppu ja dasa lassin sámegiela gaskafága, bagadallanpedagogihkka, skuvlaovdánahttin ja sámi kulturmáhttu. Máret bargá Kárášjoga vuođđoskuvllas ja Sámi joatkkaskuvllas. Dá son muitala Badjemánáid beaiveruovttu álggaheami birra. ¶
– Beaiveruoktu álggahuvvui 19.08.1991 maŋŋá go ledje ovtta jagi ráhkkanan. Ledje golbma nissonolbmo ja guokte almmáiolbmo geat álggahedje ráhkkanit sierra priváhta mánáidgárddi badjemánáid várás. ¶
Kárášjoga gielda lei hui mielas ahte mánáidgárddi plánat ollašuvašedje. Sii ledje hui positiivvat ja veahkkái, muitaledje mii lea bákkolaš ja maid fertiimet smiehttat lágaid ja njuolggadusaid ektui. Eai goazahan eai ge vuosttildan plánaid ja bargguid. Kárášjoga gielda meannudii hui jođánit buot lobiid vai sáhtii álggahit mánáidgárddi doaimma. ¶
Dat mii lei áddjás bargu lei gávnnahit makkár eaiggátvuohta galggai leat. Riŋgiimet birra eará priváhta mánáidgárddiide jearrat mo galgá álggahit mánáidgárddi, ja makkár eaiggátvuohta lea buot buoremus. Fertiimet njuolggadusaid ráhkadit vai heivii min dárbbuide ja mánáidgárddi njuolggadusaide. Kárášjoga johttisámiid searvvis lei maid stuorra beroštupmi sierra mánáidgárdái badjemánáid várás. Sii dorjo min barggu ja áigumušaid ollásit. Jos mánáidgárdi šaddá loahpahuvvot iešguđetlágan sivaid geažil, de gullá buot beaiveruovttu opmodat johttisámiid searvái. ¶
Álgojurdda mánaidgárdesajiid ektui lei ahte soames sajit galge leat dakkárat ahte mánát sáhtte idjadit moadde ija mánáidgárddis go ledje eanemus barggut boazodoalus. Dat sajit eai goassege ollašuvvan danin go lei váttis oažžut lobi dasa ja lei maid váttis heivehaddat daid bargiide. ¶
Rabas sajit ledje álggu rájes. Daid sáhtte dat váhnemat ohcat geat eai dárbbašan mánáidgárdesaji birra jagi, muhtto dušše go ledje boazodoalus barggut maidda mánát eai sáhttán searvat. Dat sajit maid loahpahuvvojedje moadde jagi maŋŋá sivas go dat šadde nu divrrasin. Dain sajiin bođii maid unnán sisaboahtu váhnenmávssuid geažil ja stáhtadoarjja maid lei unnán. ¶
Boazodoalloođđasat-bláđis 2-92 faksimila ¶
Dát artihkal lei prentejuvvon Boazodoalloođđasat-bláđis nr. 2/1992 ja čálli Anne Jannok (Bánna Ánte Ánne), dál Anne Jannok Eira, barggai dalle dan mánáidgárddis. ¶
Bláđis lei artihkal sámegillii ja dušše oanehis čoahkkáigeassu dárogillii. Mii almmuhit dá olles sámegielat artihkkala. Giella lea veahá divvojuvvon. ¶
lea sierra beaiveruoktu (mánáidgárdi) badjemánáide, Kárášjogas. Beaiveruoktu lea Báhkiljogas, ja rahppui 1991 čavčča. Badjenissonat leat álggahan beaiveruovttu, ja eaiggádat leat váhnemat. Beaiveruovttus leat 18 saji, sihke rabas ja dábálaš mánáidgárdesajit. Rabas sajit leat erenoamážat go juhkkojuvvojit dušše oanehis áigái, ovtta vahkkus gitta guđa vahkkui, váhnemiidda geat dárbbašit oanehis áigái mánnágeahču. Beaiveruoktu galgá vuhtiiváldit ja nannet mánáid duogáža ja ruovttudili. Beaivválaš bargguid čađa galgá Beaiveruoktu leahkit veahkkin ruovttuide mánáid ráhkanahttit ja hárjehit boazoealáhussii. ¶
Sámi Radio otná dálkedieđáhusat: «Arvi, šlahtti, mierká, oarjjes-mátta biegga ja obba dálki.» ¶
Ii lean bieggaalmmái min mielde go mii dolliimet Káre Máhte, Dávveda Jovnna, Káre Máhte-Áillu, Áilen Nigá-Áilena, -Jovnna, -Máhte ja -Lemet Ámmuna siidda mielde giđđajohtimii. Muhto badjemánát ja badjealbmát go leat, de mii eat sáhte dálkkis ja siivvus gal beroštit go johtináigi lea. Lehkkos mo leaš. ¶
Guokte beaivvi ovdal lei siida vuolgán dálveorohagas, Bassevuovddis. Bisánanbottus Jergulis njuikiimet fárrui. ¶
«Juogo mii vuolgit?» «Gos mu seahkka?» «Šattai go mu duollji fárrui?» «Bija dán seahka dán rehkii ja lávu fas duon nubbái.» «Mus lea dá unna saháš ja ákšoš, váldit go mii daid?» Golbma diimmu gal golle ráhkkanit. De mii vulggiimet. Aiddo lei firten. Káre Máhtte ovddemusas, mii maŋis, Suhpenjunášvárrái. ¶
«Leatgo mii dál mearragáttis?» , gullui, go mii leimmet lávu ceggemin. Lávus duolddai biergoruitu, ja njálgga gal lei. Illá šat vejiimet lihkastit. «Vuolgut dal murret. Ále vuos, gáfe vel jugistit.» Bivastatgállus hommáimet, meahcis gal birget. ¶
Eahketveaiggi huike mánát: «Eallu boahtá!» Okta boahtá viega: «Gosa mii čiehkádit?» «Ii, eai olbmot gal čiehkkát go eallu boahtá.» ¶
Olgun čohkohalaimet dollagáttis ja eallu dies lahka guohtumin. Káre Máhtte ođđasit dállasta, visot njuoskan: «Do oidno Áilena čuoivvat biellu, ja nubbi eará. Naba gos dat goalmmát ja njealját?» «Do han gusto leat.» ¶
«Gea, mu rohttenlohkka lea rahtasan.» Mo dál? Gal Arne Gravenis gal gávdnui ráđđi. Ii lean nuvttá vuolgán: vuostáheavval, skruvvaruovddit, streaŋggat main šadde bivttasheaŋggastagat. Olles dállu niestebumbbás. Goarrunbiergasat. Ii lean heahti ja rohttenlohkka maid darvánii gitta. ¶
, šuoŋai loavdaga vuostá. ¶
Mánát nohkke buohkat bajás bađaid. ¶
«Buorre iđit, Ánnoka!» «Oh , lei somá oađđit dan áhči oađđinseahkas, muhto veaháš gal juolggit galbmojedje.» Idjabuollašiid vajáldahtiimet go suovasbierggu ja láibbi suoskkadeimmet. ¶
Diimmu maŋŋá soavllis gálašeimmet. «Gehččet, unna reagaš measta gopmána go soavlái lea darvánan.» Nu mo ovdal, Arne Gravenis gávdnui ráđđi. Ii lean nuvttá vuolgán. Skohterbeaŋkka vuolde gávdnui vinša. Skohteriidda bođii vuolgga. Vuogas almmái dat Arne! ¶
Eallu guohtu. Beaivváš báitá. Beatnagat cillet. Siidda mánát stohket. Boazogeahččit káfestallet lávus. Badjemánáid Beaiveruovttu guođoheaddjit ollejit Duolbajávregáddái. Lávvu ceaggana. Suovva loktana. Čoalit bárgot. ¶
Eat astta ságastit. Beare borrat. «Mm, mm ... Gal Ovllás lei lihkku, gii gávnnai nu čeahpes biergogáhkku áhku.» Mánát čaibmet. «Vuoi, vuoi dan Arne, ii lean nuvttá vuolgán.» ¶
Boazoságat. «Bassevuovddis leat vuolgán. Heajos siivu.» «Ovtta ijas jođiimet ovcci miilla, Iešjoga duohkái.» «Bohccot gal leat buori vuoimmis. Muhto muhtun čearpmahat gal ledje gievdan.» «Njunuš ii mana nu fártta go lea nu jalla bievla, muhto gosa lea hoahppu...?» ¶
Dál fertet fas lulás jorgalit. Eadni ja ruoktu vurdet. Eat lean vuolgán earágo mieđuštit. Eallu davás, mii lulás. Buorre mátki ain ovddosguvlui! Giitu min oasis ja oaidnaleapmái fas boahtte jahkái! ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 3 Davvi Girji 2009. ¶
Gussanjárgga smávvaskuvladássi 1954 čavčča ovttas oahpaheddjiineaset Richard Bergh. Gurut bealde: Nora Henriksen, Else Henriksen, Anny Tornvik, Astrid Gustavsen, Anne Lise Johansen, Britt Jessen, Edmund Johansen ja Oddbjørn Karlsen. ¶
(Govva: Georg Tornvik) ¶
Richard Bergh lei oahpaheaddjin moatti báikkis Davvesiidda ja Porsáŋggu gielddain 1950–60-loguin. Mii leat presenteren su dárkileappot Sámi skuvlahistorjjá 1-girjjis, mas muitala Skuvvanvári skuvlla birra. Dá lea su muitalus dan áiggis go lei oahpaheaddjin Gussanjárggas Davvesiidda gielddas. ¶
Bohten Gussanjárgii Davvesiidda gildii 1954 čavčča nu daddjon oahpaheaddjisadjásažžan, namalassii go mus ii lean oahpaheaddjiskuvllas eksámen in ge sáhttán biddjot virgái earágo jagi ain háválassii. Leimmet ollugat dan dilis dalle, lei hirbmat oahpaheaddjivátni maŋŋel soađi. Ii mihkkege leat nu ahte dat ii leat juogamasa ávkin! Sii guđet háliidedje šaddat oahpaheaddjin eai ge diehtán heiveše go sii dan bargui, besse geahččalit ovdal go soite ohcat oahpaheaddjiskuvlii. De sii dihte makkár bargu lei vuordime sin. ¶
Lokten bures áiggi oahpaheaddjin Gussanjárggas ja Sáltesávjjus, gos maiddái ledjen oahpaheaddjin jagi. Mearridin vázzit oahpaheaddjiskuvlla, muhto ii lean álki beassat dohko oahppin, go hui ollugat háliidedje dohko. Ohccis galggai measta leat buoremus árvosátni S jus galggai beassat baskkes nállošalmmi čađa. Vázzen dan dihte jagi vuos Oslo universitehtas, válden filosofiija, latiinna ja fonetihka ovdakurssaid. De gártadin dan mađe ollu oahppočuoggáid ja bessen oahppin oahpaheaddjiskuvlii. Dan vázzen Romssas, vai beasan nu lahka go vejolaš Finnmárkku. (Dalle ii lean Álttás oahpaheaddjiskuvla). Go lean hui luondduriikii áibbašeaddji ja romantihkalaš olmmoš, de háliidin ássat min davimus fylkii. ¶
Vuosttaš jagi go ledjen oahpaheaddjin Gussanjárggas, de ii lean gilli vel ollásit divoduvvon ja huksejuvvon maŋŋel soađi. Oahpahus lei stuora bráhkas. Doppe ledje sihke skuvlalatnja, oahpaheaddji orrunlatnja, internáhta eamidii orrunlatnja ja guokte oađđenlanja skuvlamánáide. Okta latnja lei nieiddažiidda ja nubbi latnja lei bártnážiidda. Gussanjárgga skuvlabiirii gulai maiddái Áttánvuotna, ja doppe boahtti oahppit šadde orrut internáhtas skuvlabotta. Dat loahpahuvvui 1954 čavčča, go dalle gárvánii Davvesiidda stáhtainternáhtta mii huksejuvvui ođđasit maŋŋel go duiskalaččat ledje boalddašan Finnmárkku, ja Áttánvuona mánát sirdojedje dohko. Lei jurdda sáddet Gussanjárgga mánáid seamma báikái, vuotnabađa skuvlabiire lei ásahuvvon dušše gaskaboddosaččat maŋŋel soađi. ¶
Gussanjárggas ii lean elfápmočuovga vuosttaš jagi go ledjen doppe. Mis ledje petromávssat skuvlalanjas. Dain lei hui šerres čuovga. Skuvlabráhkas ii ge lean revrečáhci. Mis lei olgohivsset. Lean dávjá jurddašan makkár bargodilli son internáhtta-eamidis ferte leat leamaš, sihke bassamiin ja borramušaid lágidemiin. Maŋemus internáhtta-eamit Nora Vold lei skuvllas viežžame biergasiiddis go ledjen doppe, bessen humadit suinna. Nora lei vuoras nissonolmmoš. Son lei trøndelagalaš. Lei ožžon ođđa barggu Guovdageainnu internáhtas. ¶
Go máhccen fas Gussanjárgii maŋŋel oahpaheaddjieksámena, de lei gilli ožžon elfápmočuovgga ja ođđa skuvla lei dahkkon riikageainnu gurrii Guolbanii. Dan skuvllas lei juoga ođas mii ii lean gostege eará báikkis. Visttis lei joavkolatnja lassin skuvlalatnjii! Gussanjárgga skuvla lei vuosttaš skuvla riikkas mas lei dakkár latnja. Skuvladirektevra jur nu háliidii ođđa oahppan oahpaheaddji geahččalit dan ođđasa. Dat oahpaheaddji gii barggai doppe ovdal mu lei nuorra nieida, iige sus lean pedagogalaš oahppu, ii dakkár oahppu lean galli oahpaheaddjis unnit skuvllain dalle. Dál bođii vuosttaš oahpaheaddji gii lei váldán eksámena oahpaheaddjiskuvllas, ja su gal sáhtii suige gohččut geahččaladdat joavkolanja oahpahusastis. Danne bođii Arthur Gjermundsen Gussanjárgii ja humahišgođii mu áŋgirit bargagoahtit dainna áššiin. ¶
Skuvlla ođđa lášmmohallanrustegat ledje ollu anus. Inge Henriksen ja Kjell Arne Jessen lášmmohallaba áŋgirit. (Govva: Richard Bergh) ¶
Gussanjárga lea Lágesvuona bađas Davvesiidda gielddas. 1959 čavčča ásse gilis nuppelohkái joavkku. Dasalassin lei vel soames dállu siskelis mat gulle Gussanjárgga biirii. Riikkageaidnu man mielde beasai Girkonjárgii lei jur báikki čađa, muhto dálvet lei dat jovgon gitta, ja vuotnabahta maiddái jieŋui. Jiekŋa lávii muhtumin buolašdálvviid ollit badjel miilabeali fávlái Báktesullo guvlui. ¶
Gussanjárggas lávii jávohis jaskatvuohta go muhtii – dábálaččat golggotmánu álggus – gitta boares geassemánnui. Áidna guimmuheapmin lei galledit guhtet guimmiideaset. Skuvla ii dárbbašan gilvalit mainna ge mánáid beroštusa dáfus. TV ii lean boahtán vel. Gilis čájehuvvoje filmmat, muhte dušše geasset. Eai lean eará girjerájut go dat mii skuvllas lei. Skuvllas duhtaduvvui mánáid oahppanmiella. Danne ii lean skuvllas jeagohisvuohta ja hilbošeapmi. ¶
Dasa lassin gussanjárgalaččat ráhkistedje skuvllaset, go sii ledje šaddan rahčat garrasit dan ovddas. ¶
Ovdal soađi gulai Gussanjárga Davvesiidda skuvlabiirii. Mánát orro stáhtainternáhtas girkobáikkis go vázze skuvlla. Gussanjárgga ja Davvesiidda gaskka beasai dušše meara mielde. Ollu mánát šadde buohccit meara alde internáhttamátkkis, sii orro internáhtas vahkku miehtá ja besse ruoktot vahkku loahpas. Ii lean jur nu álki unnoraččaide orrut guhká eret ruovttus go eai máhttán oahpahusgiela, dárogiela. ¶
De šattai soahti. Go duiskalaččat geassádišgohte lulás 1944 čavčča, de boaldigohte dat olles davágeaži dán riikas. Eanas viesut ja visttit jávke dollan. Davvesiidda gielddas báhce gilit buot gutnan, ii vistelágáš ge sestojuvvon. ¶
1946:s ásahuvvui Gussanjárga gaskaboddosaš skuvlabiiren. Dasa gulai vel Áttánvuotna, gilli mii lei nuppelot kilomehtera duohken. Dan jagi ceggejuvvui maiddái skuvlabráhkka. ¶
1955:s gárvánii Davvesiidda ođđasit dahkkon stáhtainternáhtta. Gussanjárgga skuvlamánát gohččojuvvojedje dohko, ja skuvla heaittihuvvui. Gussanjárgga váhnemat eai jeagadan sáddet mánáideaset eará báikái. Skuvlla bisuheami njunuš lei gili gávpeolmmái Gerhard Øfeldt. Gussanjárgga skuvlastreaika bisttii olles jagi. De ferteje váhnemat vuollánit vuostemielas, muhto eai fal ovdal go skuvlastivra lohpidii gieđahallat ášši fas ođđasit. ¶
Dan botta lei Øfeldt fárren Gilivutnii. Son válljejuvvui gieldda sátnejođiheaddjin ja barggai eanet go goassege ovdal dan ala vai Gussanjárga oččošii sin iežaset skuvlla. Skuvla- ja gielddastivrras son čujuhii daidda heajos beassangeainnuide vuotnabahtii dálvet. Vaikko lei ge mearriduvvon dahkat geainnu Idjavuonas Davvesiidii, de ii galgan dat dollojuvvot rabasin dálvvi, ja nu šadde skuvlamánát johtit fatnasiin Gussanjárggas skuvlii. Son muittuhii áirasiidda ahte muhtumin lei olmmoš goasii duššan skuvlasáhtus. Ja nuppát geardde ledje skuvlamánát gollon badjelmeare vuorddedettiin skuvlafatnasa jiekŋaravddas guhkkin fávllis. ¶
De álggii Arthur Gjermundsen Finnmárkku skuvladirektevran! Son doarjjui áinnas unnit giliid. Ja son bealuštii váhnemiid ja udnui sin mánáide skuvlla ruoktobirrasii. Gjermundsen mearridii iežas lági mielde skuvladirektevran, ja son lei hui eahpádusas daid stuora internáhtaid dáfus mat ihte dego guobbarat dan áigge. ¶
9-jagi skuvlla áigumuš šattai sutnje buorre liiban. Jos dan plána áigo duohtandahkat, de eai čáhkan goit Davvesiidda internáhttii sihke álbmotskuvlla ja joatkkaskuvlla oahppit, dárbbaše goitge vel ovtta skuvladálu. Eai ba de baicca sáhttán geavahišgoahtit fas Gussanjárgga gárvves skuvlla? Dan Gjermundsen ovddidii skuvlastivrras. Son oaivvildii maiddái ahte sii galge garvit ovcci jagi internáhttaskuvlla doppe gos lei vejolaš. ¶
Go skuvladirektevra ieš doarjjui Gerhard Øfeldta, de lei ášši čielggas. Gussanjárga ásahuvvui fas skuvlabiiren, ja dán háve ii galgan dat dušše gaskaboddosaččat! ¶
Jalges báikái Guolbanii lei ceggejuvvon servodatviessu, dat lei vuosttaš dakkár maŋŋel soađi. Gielda válddii dan badjelasas dan nammii ahte dat ain galggai doaibmat servodatviessun. Gussanjárgga skuvla dahkkui dan viesu báldii. Viesuid gaskka lea latnja, leat gittalaga. Olggut feaskáris leat ollu uvssat iešguđet guvlui, okta lea skuvlalatnjii, okta servodatvissui, ja okta lea geallárii. Dasa lassin lea vel skállolatnja, ja ráhppa oktan uvssain nuppi láhttegeardái. ¶
Fylkkaarkiteakta Trond Dancke dat tevdnii skuvlla. Joavkolatnja galggai skuvlalanja báldii. Lanjaid gaskka ledje láset, nu sáhtii oahpaheaddji geahčestallat jovkkošlatnjii gos muhtumat su ohppiin barge iehčanasat. Joavkolanja guoras lei vel okta latnja, mii sáhtii leat oahpaheaddjái kántuvran. ¶
Áigumuš lei lágidit nuppi láhttegeardái oahpaheaddjái orrunlanjaid. Dat orrunlanjat eai gárvánan dan áiggis go mun ledjen oahpaheaddjin Gussanjárgga skuvllas. Ii lean dahkkon ráhppa ge loktageardái. Uksa masa ii lean ráhppa ge orui dego deaddeluvvon áibbas boastu sadjái bajás seaidnái. ¶
Fárrejin joavkolatnjii, veahkit gorro munnje láseliinniid, ja bijaimet dohko latnjabiergasiid. Oahpaheaddjikantuvra šattai oađđenlatnjan ja gievkkanin. Doppe lei seaŋga nuppi seainni guoras, ja koffara bidjen ommana lusa! Láse guoras lei beavddáš ja stuollu, in dárbbašan dađi eanet biergasiid. ¶
Geahččit gehččet teáhterčájálmasa skuvllas, 1959:s (Govva: Richard Bergh). ¶
Álgojagi go ledjen oahpaheaddjin Gussanjárggas, de lei Johan Petter Olsen skuvlabearráigeahččin. Son lei olmmošeaddjái, smáđáhkes ja leaikái. Son leaikkastalai virgáibidjanreivves munnje čálidettiin «riikageaidnu manná jur dán gili čađa, beasat mannalit Pariissas goas háliideaččat.» Dakkár reivvet dahket vuostáiváldi buoremillii! Berge Wikeland lei skuvlainspektevran go ollejin ođđa skuvlii 1959 geasi. Son lei maiddái smáđáhkes ja stáđis. ¶
Skuvlalatnja dohkkii girkun maiddái. Távvala duohken lei čálaoahppavaččaid sadji. Távvala uvssat leahkastuvvojedje guovtte guvlui, ja de sáhtte álgit ipmilbálvalusain. Ledjen biddjon virgái luhkkárin. Eai guđege skuvllas lean gal galle ipmilbálvalusa jagis – eai Gussanjárggas eai ge Sáltesávjjus. ¶
Ipmilbálvalusain Gussanjárggas ja Sáltesávjjus ledje álo dievva olbmot. Gussanjárgii eai boahtán dušše gili olbmot. Dalle orro olbmot unnit gilážiin vuona siste gosa ii lean biilageaidnu. Bearrašat bohte ipmilbálvalusaide šárkkaiguin. Sin mielas lei Gussanjárga dego stuora gávpot! ¶
Skuvlaviesu bálddas lei servodatviessu, mii adnui vaikko masa, sáhttá gohčodit dan viessun juohke anu váste. Doppe lei čoahkkinlatnja ja gievkkan, na vel lávdi nai lei. Gealláris lei sávdni. Doppe besse lávggodit buohkat geat háliidedje buhtistuvvot. Skuvla beasai geavahit servodatviesu iežaset dárbbuid mielde, vuosttažettiin lášmmohallamii. Mis eai lean gal turnenbiergasat. Gussanjárgga skuvla lei ođas, ja gielda ii suitán oastit buot oktanaga. Dalle ba skuvlii bođii vuordemeahttun skeaŋka. Skuvladirektevrras Gjermundsenis ledje ávkkálaš oahppásat. Son lei muitalan láđđásit ja árjjalaččat oahpponeavvofitnodahkii Grimsonii dan ođđamállet ovddasmanni skuvlla birra Gussanjárggas. Boahtun dan oktavuođas lei ahte fitnodat sáddii midjiide skeaŋkkas lášmmohallanapparáhtaid. ¶
Vuoi man ávvu šattai Gussanjárggas! Oahppit gal orro dego skurtnjagan álggos. Oainnat go apparáhtat ledje guddojuvvon vissui, de šadde mánát vuordit dassážii go gili boaranat ledje gallánan lášmmohallamis daiguin. Go boaranat viimmat mieđihedje ahte sis ledje ávkkálet barggut dán eallimis, de besse oahppit easka geahččalit apparáhtaid. Lášmmohallanlatnjii lei álki viehkalit stoahkat apparáhtaiguin, ii dušše lášmmohallandiimmuin, muhto maiddái friddjagoartiliin. ¶
Servodatsála adnui maiddái gilikinon ja mátkkoštalli muitaleddjiide. Mis lei omd. guossin Osvald Harjo (son gii čálii girjji Moskva kjenner ingen tårer), ja son muitalii dan áiggi birra go čohkkái Sovjetlihtu fáŋgan. Dušše geasset dat bohte muitaleaddjit ja kino Gussanjárgii. Biilageaidnu lei gitta dálvvi miehtá, ja báikkálaš fanas jođii dušše guktii vahkkus. ¶
Servodatsála adnui maiddái eará dárbbuide, ii dušše lášmmohallamii. Buori áiggis ovdal juovllaid oahpahallagođiimet Jens Bjørneboes čájálmasa Josef og hans brødre (Jovsset vieljaidisguin). Maŋemus skuvlabeaivvi ovdal juovlaluomu bovdiimet buohkaid gilis čájálmassii. Oahppit ledje čeahpit, ja dárkilit guldaleaddji geahččit spežžo gieđaid čuodjalit maŋŋel čájálmasa. Dasto lei loaddavuovdin. Ruhtavuoitu das galggai skuvlii, mii dárbbašeimmet ollu dávviriid ja oahpponeavvuid. Osten ee. ollu čuovgagovaid. Daid eat čájehan dušše skuvladiimmuin. Ollu eará olbmot besse geahččat daid miessemánu 17. b. dehe eará doaluin. ¶
Eanet ovddasmannidoaimma birra: árračavčča bođii skuvladirektevra Gjermundsen guossái. Son logai iežas ilus go skuvla lei ožžon oahppan oahpaheaddji, go dál sáhtte duohtandahkat jovkkošlanja geahččaleami. Son muitalii munnje bargolági, galgen geahččaladdat, ráhkadit diibmoplána mas buoremus lági mielde oaččuimet ávkki liigelanjas mii lei skuvlalanja bálddas. ¶
In dieđe mot dál leažžá guovtteoasát skuvllain, muhto dalle ledje buot oahppit vuosttaš golmma jahkeceahkis ovtta skuvlalanjas, ja oahppit njealját jahkeceahkis gitta čihččet jahkeceahkkái ledje ovttas. Danne go guovtteoasát skuvllain lei dušše okta oahpaheaddji, eai lean skuvlamánát skuvllas oktanaga. Gussanjárggas mis lei vuorroskuvla. Daid vahkkuid go smávvaskuvllas lei oahpahus, lei stuoraskuvllas friddja, ja nuppe láhkái. Smávvaskuvllas ledje gávccinuppelohkái oahppi, juohke beaivve ledje vihtta oahpahusdiimmu. Stuoraskuvlamánát vázze skuvlla guoktelogi vahkku, sis ledje guđadiibmosaš skuvlabeaivvit. Dalle ii lean friddja lávvordaga. Nu lei oahpaheaddjis 30 oahpahusdiimmu vahkkus smávvaskuvllas ja olles 36 diimmu go stuoraskuvlamánát ledje skuvlalanjas. ¶
Oahpaheaddjis lei ollu doaimmaheamoš. Earret oahpahusa galggai son ráhkkanit dasa. Ii lean álki go ovtta lanjas ledje njeallje jahkeceahki – iešguđet oahppodásis. Risttalašvuođas, luondduoahpus, geografiijas ja historjjás (maŋŋil gohčoduvvon čuvgehusfágan) gal vel čoavdásii dilli. Oahpahus lágiduvvui nu ahte dan njealji jagi go oahppit vázze stuoraskuvlla, ožžo sii oahpahusa buot jahkecehkiid lohkanmearis. ¶
Dárogiela ja rehkenastima dáfus (ja eŋgelasgiela, go dat fága biddjui buot skuvllaide) lei vearrát. Dain fertejedje oahppit oažžut oahpahusa jahkeceahkiset mielde. Dain fágain šattai dalle dárbu bidjat muhtun jahkeceahki ohppiid joavkolatnjii dan botta go earáide lei oahpahus skuvlalanjas. Lea oalle álki ipmirdit ahte dan guovtti fága – dárogiela ja rehkenastima – bidjen lotnolasfágan čállimiin ja sárgumiin diibmoplánii. Sárgumis ja čállimis birgeje oahppit oalle bures iehčanassii. Sáhttá bidjat daidda bargobihtáid maiguin sáhttet bargat ieža. Dieđusge livčče sii sáhttán bargat dan maiddái de go ledje ovttas daiguin eará jahkecehkiiguin skuvlalanjas, muhto joavkolanjas besse sii buorebut bargat ovttas ja hupmat bargobihtáid birra. Sii eai muosehuvvan go oahpaheaddji oahpahii ja bagadalai daid eará jahkecehkiid ohppiid. Oahpaheaddji ii dárbbašan eará go ain guovlalit joavkolatnjii oaidnit vel go oahppit ledje bargame dan maid galge. Jos oahppit ledje jegolaččat ja siivot, de manai dakkár vuohki bures. ¶
Stuoraskuvllas ledje guoktenuppelohkái oahppi. Viđas dain gulle 7. jahkeceahkkái. Dat eará čieža oahppi vázze 4., 5. ja 6. jahkecehkiid. Lotnolasdiimmuin juhken olles joavkku guovtti oassái, 7. jahkeceahkki lei sierra. Skuvlabeaivvi vuosttaš lotnolasdiimmus lei unnit ossodagas – 7. jahkeceahkis oahpahus oahpaheddjiin joavkolanjas dan botta go eará oahppit čohkkájedje skuvlalanjas ja jogo dennjejedje dehe čálle. Čuovvovaš diimmu lei nuppeláhkái. Skuvlavahkku 36 diimmus ledje logi lotnolasdiimmu. Diehttelasat sáhtte gaskkohagaid atnit joavkolanja maiddái eará doaimmaide. ¶
Smávvaskuvllas lei álkit. Das ledje dušše čieža oahppi, njealjis vuosttaš jahkeceahkis, guokte nuppis ja okta goalmmát jahkeceahkis. Vuosttaš jahkeceahkkái lei – álgobáliid goit – loguid ja bustávaid oahppan deháleamos. Dan barge oahppit álkit dan botta go oahpaheaddji oahpahii dan áidna oahppi goalmmát jahkeceahkis ja nuppi jahkeceahki guokte oahppi. Dehe dat golmmas barge iehčanassii dan botta go vuosttaš jahkeceahki oahppit ohppe ođđa bustávaid ja loguid. ¶
Giđabeallái sáddejin geahččaleami raportta skuvladirektevrii. Raporta almmuhuvvui Norgga skuvlabláđis – Norsk Skoleblad – cuoŋománu 30.b. 1960. ¶
Dilálašvuohta Norgga skuvllain muđui rievddai áibbas nuppe guvlui, skuvllaide addojedje eanet diimmut – veahkkeoahpahussii ja jahkecehkiid juohkimii dárogielas, matematihkas ja eŋgelasgielas – lei stuora ávkin riikka moattioasát skuvllaide. Eanet oahpaheaddjit biddjojedje virgái – vel juogekeahtes skuvllain nai – dat lei dehálaš máŋgga dáfus. Erenoamážit Finnmárkkus sáhtte skuvllat leat hui guhkkálaga. Ii lean álki okto oahpaheaddjin go ii lean biilageaidnu ja nubbi dakkár moattioasát skuvlla oahpaheaddji lei miillaid duohken! Go skuvllas lei nubbi oahpaheaddji, de sáhtiiga soai digaštallat sihke oahpahusvuogádaga ja jeagohisvuođaáššiid mat soite čuožžilit. Jos nubbi sudnos buohcagođii, de sáhtii nubbi heahtedilis bearráigeahččat buot ohppiid moadde beaivve. Joavkolatnja sáhtii adnot veahkkeoahpahussii návccahis ohppiide, dehe unnit joavkkuid oahpahussii. ¶
HMot lea mannan Gussanjárggain ja gili skuvllain? Muhtun jagiid geahčen heaittihuvvui skuvla. Sivvan dasa lei go ledje unnán oahppit, gilážat lávejit unnut áiggi mielde. De dáhpáhuvai juoga. Dađistaga eanet nuorra joavkkut fárreje gillái. Guolban – riikageainnu ja meara gaskkas – váldui huksenbáikin. Okta nubbi viessu ceggejuvvui dohko. Gussanjárgga skuvlabiire fas ásahuvvui. Ii ge dušše dan, muhtun jagiid maŋŋil vázze maiddái nuoraidskuvlaoahppit skuvlla iežaset gilis. ¶
Skuvla lea dál bures huksejuvvon. Lassin dan ovddeš skuvlii, joavkolatnjii ja lášmmohallansálii, leat skuvllas vel guokte ođđa ossodaga. Nuppi láhttegearddi lanjat leat áigá juo dahkkon gárvvisin. Doppe lea oahpaheddjiid latnja ja skuvlagievkkan. Muđui leat skuvllas vel guokte eará skuvlalanja, medialatnja ja luonddufágalatnja, ja guokte lanja duddjomii. Skuvllas lea leamaš bissovaš oahpaheaddjiveahka ollu jagiid, Erna Pettersen rektorin ja dasto maŋŋil Gerd Erlandsen ges. ¶
Go ledjen oahpaheaddjin Gussanjárggas, de lei sámegiella jávkame. Ollesolbmot gal vel sámástedje gaskaneaset, muhto sii dárostedje mánáidasaset. Dan gal imaštallen, nu go maiddái go gili namma lei Kunes, ii ge Gussanjárga. Jearahin muhtun váhnemiin sivaid dasa. Dat vástidedje ahte sámegiella dáiddii hehttehussan sin mánáide. Jos sii dárostedje mánáideasetguin, de buorránedje daid vejolašvuođat ovdánit eallimis. ¶
Golle ollu jagit ovdalgo gussanjárgalaččat ipmirdedje maid sii ledje massán go váhnemiid giella jávkkai. Skuvlla lágideami mielde álggahuvvui sámegielkursa, ja dat vuostáiváldui hui bures gilis. Jos kursa leaččai oaivvilduvvon giela gádjuma dihte, de čájehuvvui ahte dat bođii ila maŋŋit. Gili giella lea dárogiella, vaikko doppe leat ge ain olbmot geain sámegiella lea vuosttaš giellan. ¶
Eli Johansen lei njunušin go gilisearvi 1995 čavčča oaččui doarjaga sámi sistebargguide ja datneárpohervemii golmma jagi giliovdánahttinprográmmas mii lei Finnmárkku váste. Ollugat dieđihedje mielde dan kursii. Čuovvovaš giđa lei Gussanjárgga gilisearvvis ges ulloduhppenkursa. Dasa serve maiddái ollugat. Goappašat kurssat lágiduvvoje skuvllas, mii lea ain gili gávnnadan- ja kultuvrralaš ovttastallanbáiki. Gussanjárga lea kultuvrra diehttelasvuođa báiki. Lea hui olu beroštus sámegillii ja árbevirolašvuhtii. ¶
Ollu duot dát lea earáláhkái Gussanjárggas dál go dalle go mun ledjen doppe oahpaheaddjin. Dušše okta gal ii leat rievdan. Dál ain gullet olbmot olgouvssa rahpaseame ja oaidnemeahttumiid lávkume olggutfeaskáris, ja dávjá beaiveguovdil. ¶
In leat dušše moddii čállán aviissaide ja girjjiide Gussanjárgga balddonasa birra, mun dat gullen dan ovddemus, ja dat lea gullodan buot jagiid dan rájes. Lean searvan radioprográmmii dan birra, ja leat ráhkaduvvon filmmat dan ipmašis. Ollugat leat idjadan skuvllas vai besset gullat lávkkiid mat gullojit feaskáris. Oahppit leat čállán bargobihtáid dan oaidnemeahttun guossi birra. ¶
Gussanjárgalaččat čevllohallet skuvlabalddonasaset dihte. Balddonasaid govat leat beassan mielde skuvlla dovdolihppui, badjánaddá skuvlla duohken mii lea sárgojuvvon lihppui. Muhtumin bođii imašlaš nissonolmmoš Gussanjárgii. Son muitalii alddis fámuid gevret balddonasa eret. De gal olbmot vuosttaldišgohte. Sii háliidedje bisuhit skuvlla balddonasaset. Dat nissonolmmoš oažžu leat ilus go gussanjárgalaččat eai oaguhan su eret čoskkaiguin! ¶
Journalisttat čállet áinnas dan birra gili reportášain. Ollugat árvádallet gii son dat balddahallá doppe. Lea go son ruošša soahtefáŋga gii báhččui dohko? Lea go son duiska soalddát gii holttii leairras mii lei dakko gokko skuvla dál lea? Vai balddáhallá go doppe danin go sii vižže skuvlii muvrensádduid fiervvás Davvesiidda girkogárddi vuolábealde? ¶
Vaikko dal gii balddonas leaš – dehe ii leaš – de gullojit várra goit su lávkkit boahtte buolvvaide maiddái. Gussanjárga lea eallevaš gilli. Ja jos skuvlla áiggoše vel gearddi heaittihit, de báhcá skuvlaviessu goitge dasa, ja Gussanjárgga skuvlabiire sáhttet fas cegget ođđasit – go ain ođđa gussanjárgalaččat riegádit. ¶
Eará artihkkalat girjjis Sámi skuvlahistorjá 3 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Magne Skåden, 2007 (Govva: Rigmor Bang, Harstad Tidende) ¶
Magne domantrener Skåden (1977) lea bajásšaddan ja orru sámi márkogilis Láŋtdievás Skániin, sámi etniin ja dáža áhčiin. Sus lea buozanvuohta mii lea gohčoduvvon garrasit psykalaččat doaimmashehttejuvvomin, ja dán nama vuolde son lea álo eallán, ja dearvvašvuođabálvalusas ain gohčodit su nu. Su lagamusat leat álo diehtán ahte lei ollu su siste, muhto eai diehtán movt dan bohtet diehtit ja ovdánahttit dan. Son lea vázzán Vatnjavári skuvlla, Skániid skuvlla ja Skániid joatkkaskuvlla, iešguđet lágan bohtosiiguin, dan sivas go sus dan áiggis ii lean makkárge beaktilis metoda muitalit earáide maid son ipmirdii ja háliidii. ¶
2004:s oahpásnuvai čálli ja su bearaš The Institutes for achievement of human potential, IAHP, maiddái gohčoduvvon Domaninstituhttan, Philadelphias USA:s. 2004 čavčča álggii Magne Skåden heivehit iežas hárjehallanmetodaide vuoiŋŋašvigát olbmuid várás. Ođđajagimánu 4. b. 2005 álggii son albma ládje čuovvut instituhta hárjehallanprográmma. Ovdáneapmi das maŋás lea leamaš erenoamáš stuoris. Cuoŋománu 23. b. 2005 dat luovvanii. Dán beaivvi čálii girječálli iežas vuosttaš sáni fasiliterema bokte, mii mearkkaša ahte čállá giehtačállagiin eará olbmo gieđa fiinnamotorihka vehkiin. Dan rájis lea son čállán vihtta girjji. 2006:s almmuhuvvui su vuosttaš girji Jeg er fri! Ett år med domantrening. (Mun lean friddja! Jahki domanhárjehallamiin.) 2007:s almmuhuvvui girji På egne ben! To år med domantrening. (Iežan julggiid nalde! Guokte jagi domanhárjehallamiin.) Seamma jagi almmuhuvvui Jeg hadde en underlig drøm. Fablisert møte mellom hjerneskade og helsevesen. (Mus lei ártegis niehku. Niehkodeaivvadeapmi gaskal vuoiŋŋašvigi ja dearvvašvuođabálvalusa.) 2008:s almmuhuvvui čuovvoleapmi I mine drømmer åpnes hus! (Mu nieguin rahpasit viesut!) Su maŋimus girji dássážii, Jeg er ikke en fjellklatrer (Mun in leat várregizzu), lea noveallačoakkáldat. Son lea maid searvan Nordnorsk Magasinii , guvttiin noveallain, lea čállán smávva čállosa Evenesnytt :ii, čállán guokte artihkkala Š-bláđđái ja searvan Harstad Tidende girjjálašvuođa juovlanummirii. ¶
2006:s son doalai iežas vuosttaš logaldallama Harstad allaskuvllas domanhárjehallama birra, dan rájis lea son doallan ollu logaldallamiid miehtá riikka. Girječálli joatká ain domanhárjehallamiin. ¶
Mun lean álo sávvan beassat leat dego earát. Mun buohtastahtten iežan eará mánáiguin guovllus, ja dan buohtastahttimis gahččen áibbas olggobeallai. Mánnán doivon ahte mun oktii goas nu šattan dego earát ja nagodan dan maid earát nagodit. Sii vihke, sihkkelaste, stohke – ja buot ovddemus – sii hupme. Oktii ferte boahtit mu áigi, jáhkken, ja ovttageardán go ledjen de jáhkken ahte dát dáhpáhuvvá skuvllas. Skuvllas han oahpai áššiid, ledjen ipmirdan. Dievva vuordámušaiguin ledjen gárvvis vuolgit vuosttaš skuvlabeaivái. Várra ledjen dat vuosttašluohkáhas guhte lei eanemus gealdagasas gii álggii giliskuvlii dan jagi. Muhto ohppen johtilit ahte ii dáppe ge dáhpáhuvvan nu ollu. ¶
Mun in nagodan goasse dan maid earát nagodedje, ja go jagit vásse, vuollánin ja oidnen ahte in goasse nagot šat joksat earáid. Munnje lei ipmirmeahttun man dihte mun ledjen dákkár – ja álgen oaidnit iežan doavkkes Magnen. Áiggi mielde álgen jáhkkit ahte mu namma, Magne, mearkkaša doavki. Nu garrasit lei dat jáhkku darvánan munnje, ahte go mu eallin nuppástuvai 2005:s go domanhárjehallan álggii, de dovden vuostehágu iežan nammii. Mun áigon leat soames eará go Magne dál go domanhárjehallen, ja geahččalin dan juohke ládje gaskkustit lagamusaide. Diehttelas in lihkostuvvan dainna ovdal cuoŋománu 2005:s go álgen fasiliteret ja dađistaga čállit domanhárjehallanbarggu birra. Borgemánu 2005:s ožžon iežan blogga, ja doppe vuolláičállen domanhárjehallin. Ii nu áigá jearaiga mu váhnemat ahte áiggun go lonuhit iežan ovddanama, dat han lea álkis ášši dán áigge, ja dalle šadden guorahallat akto iežan nama, ja lei go dan-namat olmmoš mun. Dalle veardádallen dárkilit, oanehiš áiggi nama Magnus, mii maid lei mu máttar- máttarádjá namma, muhto hilgon dan. Mu namman bisui ain Magne, muhto bidjen domanhárjehalli gaskanamman. ¶
Govvejuvvon mánáidskuvllas 1985 dálvvi. Eadni oaivvildii diagonála-čuoiganhárjehallan livččii dehálaš ja son fuolahii munnje sabehiid guvttiid bessodagaiguin ja soppiid guvttiid giehtafárffuiguin. Muhto dáiguin sabehiiguin lei hui lossat čuoigat, ja skuvllas bidje daid eret. Muhto moai áhčiin geavaheimme daid. Šadden Fjell skilag klubbameašttirin dáiguin sabehiiguin guokte jagi maŋŋálaga. Maŋŋil vurkejuvvojedje sabehat ruovttus maid. Dál sii leat báhcán boares muitun garáša bielkkaid ala. ¶
(Govva: Asbjørg Skåden) ¶
Sámi skuvlahistorjá – čállit girjái erenoamášoahpahusa birra – lei gažaldat masa golai guhkes áigi vástidit, juo, olles 3 ja bealle jagi. Ožžon dán gažaldaga 2005 čavčča, vástidin juo, muhto fas geassádin. In háliidan rahpat boares arkiivvaid skuvlaáiggis. Muhto beassážiid 2009, go fas ožžon gažaldaga, de dovden ahte dál sáhtán fas muittašit skuvlaáiggi. ¶
Mu skuvlavázzima dássi lei badjelis gaskameari mu vuoiŋŋašvigi ektui, go mu váhnemat čuovuiga dárkilit mu skuvlavázzima, lean dál maŋŋil ipmirdan, ja maiddái dál maŋŋil oaidnán ahte skuvlahálddahus Skániin lei hui positiiva mu ovdáneapmái; guokte faktora maid dan áiggi válden diehttelassan, muhto maid maŋŋil lean fuobmán ahte eai dattege lean nu diehttelas áššit. Ii oktage sis geat barge ja heivehalle munnje skuvlafálaldaga, ipmirdan ahte áidna maid háliidin lei leat dego earát, máhttit dan maid earát ja oahppat dan maid earát. Nu nanu miella lei oahppat seamma maid earát ahte go Miki Nagayaki Domaninstituhtas skábmamánu 2005 jearai mus maid mun háliidan lohkat, de vástidin ahte háliidan lohkat dan seamma maid earát lohket, ja nu lohken buot vuođđoskuvlla ja joatkkaskuvlla girjjiid. Ja nu šattai. Go bođiimet ruovttoluotta USA:s ja galggaimet hukset munnje dan ođđa prográmma, maiddái lohkanprográmma, de luoikkaheimmet mii vuođđoskuvlla girjjiid, mat gárte oalle ollu, Skániid vuođđoskuvllas, ja joatkkaskuvlagirjjiid luoikkaheimmet Skániid joatkkaskuvllas. Ášši lea nu ahte mii logahalaimet ja ain logahallat buot doaimmaid systemáhtalaččat, ja jus mii geahččat lohkanlisttu maŋos áigodahkii skábmamánu 2005:s miessemánu 2006 rádjái, gávdnat mii vuođđoskuvlla girjjiid doppe. ¶
Skuvllas lei mu bargovuohki nu ahte galgen geahččalit ovdánahttit iežan fysalaš attáldagaid. Dát galggai dáhpáhuvvat ovtta lanjas gos ledjen akto oahpaheddjiin dahje assisteanttain, movt ain heivii. Mu árgabeaivi skuvllas lei nu go ovdal namuhuvvon várra veahá eanet losit go gaskamearalaččat dan sivas go mus leat dat váhnemat mat mus leat, ja dan sivas go oahpahusvuogádagas álo leat leamaš positiivvalaš doarjjaolbmot mu lahka, olbmot geat háliidedje dahkat juoidá mu ovdáneapmái. Lihkká ledjen akto ja olggobealde, álo akto vaikko mus lei assisteanta iežan lahka. Ledjen akto, ja dovden ahte mus eai lean vuogádagas earát go ieš, geasa sáhtten luohttit. Maŋŋil lean oaidnán ahte ii lean nu, muhto dalle ledjen akto. Áibbas akto. Ledjen akto máilmmis gitta álgen fasiliteret ja dan bokte bessen kommuniseret olggos guvlui. ¶
Ledje ollu áššit main lei dadjamuš mu oahppamii. Vuosttažettiin váillui mus oahppanmokta. Mu oahppanmokta lei vuollelis go ii veaháge, mokta leat sierra lanjas ja dahkat juoidá mii mu mielas lei joavdelas. Nuppádassii, oahpahusvuohki ii leat vuođđuduvvon ipmárdusa nala jierpmi doaibmamis, vuoiŋŋašvigi birra ja dan divodeamis. Lei huksejuvvon, jus lei masage huksejuvvon, heajos ipmárdussii vuoiŋŋašvigiid dovdomearkkaide. Šattai dovdomearkkaid birra bargu, ii ge sivaid vuostá bargojuvvot. Goalmmádassii lei mu oahppan huksejuvvon juoga lágan ipmárdussii ahte mun in sáhttán doaimmahit makkárge jierpmálaš oahppama. Njealjádassii váilo mis gulahallangaskaoamit gaskkal mu ja earáid. Earát eai ipmirdan mu jienaid, ja eará lágan gulahallangaskaoamit nugo giehtagiella ja piktográmma eai šaddan goasse gulahallangaskaoapmin ieš guđet lágan sivaid geažil. Piktográmma lei mu mielas joavdelas. Giehtagiella ii doaibman, go eai ipmirdan prinsihpa ahte iežan vuoiŋŋašvigi geažil dárbbašin guhkes áiggi ovdal gieđat jeagadedje mu. Dasa lassin lei oahpahus dušše muhtumin, ja doaimmai buoremusat maŋŋil juohke háve go mu váhnemat ledje čoahkkinastán skuvllain mu oahppama birra. Loahpa loahpas sáhttá dadjat ahte ii lean makkárge gulahallan gaskal mu ja oahpaheddjiid dahje assisteanttaid – ja vel unnit eará skuvlamánáiguin. Mun ipmirdin sin. Sii eai ipmirdan mu ja doivo sihkkarit ahte mus ii lean mihkke gaskkustit maid livččii gánnáhan gullat. ¶
Ipmárdus lei ahte mus ii lean mihkke gaskkustit earáide. Soaitá leat dan sivas go mu vuoiŋŋašvihki lea dakkár ahte mun in nagodan darvvihit čalmmiid ovtta sadjái. Muhto dát lea buorránan njealje jagi doman-hárjehallamiin. Go váilu dákkár darvvihanoaidnu, de ii nagot bissehit čalmmiid ovtta sadjái. Guoros čalmmit leat eatnasiidda seamma go ahte ii leat mihkke gaskkustit. Mus leat autistalaš dovdomearkkat ja ámadadju mii ii čájet dovdduid. Jus mun čirron dahje boagustin, de ii oaidnán oktage dan, ja dan sivas lei álki jáhkkit ahte mus eai lean dovddut. Guoros čalmmit, guoros ámadadju! Mus lea heitot motorihkka, sihke fiinna- ja roavvamotorihkka. Mus ii leat giella, nu dadjet. Mun dušše huikkán garrasit. Go áigon dahje áiggun dadjat maide, de ferten ražastit vai boahtá olggos. Áiggi mielde ohppen ahte dat maid dadjen, bođii olggos dušše čuorvvasin vaikko iežan oaivvis gullen maid dadjen. Vástádussan ožžon dábálaččat: Ale čearggo nie, Magne! Heaitte čeargume, Magne! Juohkehaš ipmirda ahte dás ii boahtán makkárge gulahallan. ¶
Go mus ii lean giella olggos, de jáhkke várra ahte in sáhte maide váldit sisa ge. Muhto juste dat gal ii doala deaivása. Geaidnu jierbmái manná dan viđa áiccu čađa, ja mun gullen, oidnen, haksen, smáhkejin ja mus ledje dovddut. Mus nu go earáin. Muhto go galgen oažžut olggos maidege maid ledjen ožžon sisa ja mii lei láddan mu siste, de gal in lean nu go earát. Mun in ožžon olggos eará go čuorvasiid, ja earát boastut-áddejedje mu ja sihte orrut jaska. Nu ahte mu skuvlavázzin lei giela haga ja mas oahpahusvuogádat ii vuordán maide mus siste maid sáhtáše oažžut olggos gulahallama bokte. Mun vázzen skuvlajagiid nu ahte in sáhttán gaskkustit eanet go dan maid nagodin gorutgielain ja go vuostálasten ja ledjen váttis go lei juoga masa in liikon. Duođai šattai dát mu buoremus gulahallan muđuige eallimis, ahte leat váttis ja nu dieđihit ahte adden jalgadasa dasa mii galggai dáhpáhuvvat. Geahččal dákkár skuvlavázzima, de jáhkán earát ge ledje šaddat váddásat! ¶
Diekkár lea mu vuoiŋŋašvihki. Eará vuoiŋŋašvigit leat eará ládje. Muhto mu vuoiŋŋašvihki ii leat nu erenoamáš ahte mun lean áidna Sámis geas dat lea. Dát mearkkaša ahte leat leamaš ja leat ain mánát ja nuorat geat čohkkájit nu go mun dahken. Mu mielas orru leame dárbbašmeahttun geavahit symptomaid ráhkadit diagnosa ja buoremus lági mielde ráhkadit oahpaheami dáiguin liige minusbeliiguin maid mun vásihin mu skuvlaáiggis. Gávdnojit go Sámis ain mánát geain lea sivva gaskavuoiŋŋamaččain ja geat čohkkájit seamma ládje go mun dahken? ¶
Mánáidskuvllas leat buoremus muittut dalle go bessen leat luohkkálanjas eará mánáiguin ovttas. Lei doppe gos eanemusat háliidin leat. Ovtta jagi ledje mus fásta diimmut luohkkálanjas ja mus lei alccen heivehuvvon beavdi. Mun čohkkájin iežan beavdeguoras ja galgen buđaldit iežan bargguiguin das, muhto dan in dahkan. Mun čuvvon baicca dárkilit mielde mii dáhpáhuvai távvala luhtte, ja njammen alccen oahpu dego goike guopparas. Ohppen jođánit ahte in ábut jearrat jus lei juoga maid in ipmirdan, go de šadden guođđit luohkkálanja. Mun muosehuhtten iežan čuorvumiin, nu lohke. ¶
Juo, muittán ollu mánáidskuvllas, muhto buoremus muittut leat báhcán luohkkálanjas. Ja de in hálit muitit čuoiganbeivviid ja olgobeivviid goas fertejin báhcit skuvlii go earát manne olggos, earret daid háviid go mu váhnemat ovdagihtii nagodedje hehttet ahte mun báhcen skuvlii akto. In hálit ge muitit daid álkis ja soaittáhatlaš čovdosiid, in ge dan ahte nuppis nubbái oahpahus lei sorjavaš das geainna ledjen ovttas. Soapmásiiguin doaimmai bures. Earáiguin fas šattai nu ahte oađestuvven, ja rávis olbmot lohke aviissaid dahje buđaldedje eará ládje. Dákkár oahpahus gáibida garra bargoetihka rávis olbmuin. Mun ledjen iežan autistalaš dovdomearkkaiguin áiggiid idjagohcálas. Dalle ođđen bures skuvllas dan botta go mu váhnemat garrasit geahččaleigga oažžut mus jorggihit oađđima. Lei veadjemeahttun ja váttis. Muittán ahte muhtin áiggiid lávejin veallát sevdnjes lanjas – gozuid nalde – nuppiin mu váhnemiin. Go šattai iđit, de vulgen skuvlii nohkkat, ja soai bargui. ¶
Ii go skuvla geahččalan dán rievdadit? Juo, muittán bures ahte go álgen nuoraidskuvlii Skániid skuvllas, de rievddai dilli máŋgga ládje. Olbmot geat barge muinna, ledje ovttaoaivilis ahte áigot jorgalit mu autistalaš idjagohcima, mat ledje nu ahte gohcen ijaid ja doalahin earáid maid gozuid nalde iežan hommáiguin. Dakkaviđe go dákkár áigodat álggii, de rievdadedje bargovugiid skuvllas. Ledjen ollu olgun, ja jus ribahin nahkáriid, de lei dušše 5–10 minuhttii, ii ge olles skuvlabeaivái dahje osiide das. Ruovttus čuovvoledje dán bargovuogi maŋŋil skuvlla, ja fargga lei dát áigodat nohkan, giitun ovttasbargui gaskal nuoraidskuvlla ja ruovttu, dan oainnán dál maŋit áiggis. Dalle lávii dát mu mielas vuorjan, muhto vuorjan mii oalát heaittihii mu idjagohcima. Ferten gal beassat lohkat, iežan bealuštussan – in gohcán gal dan dihte háliidin leat bahánihkkán! Mun dušše in nagodan oađđit. Muhto dát nogai jođánit go buot fámut biddjojedje johtui rievdadit dan. ¶
Lea nuoraidskuvla maid muittán buoremus vásihussan buot mu skuvlavázzimiin dan rájis go álgen mánáidgárdái (mas juo in várra muitte maidege), ja gitta dassái gergen joatkkaskuvllas. Mus lei sierra latnja nuoraidskuvllas maid, muhto orun muitime ahte in dovdan iežan nu akto doppe. Mun jáhkán ahte dasa lei sivvan bargojoavku geat muinna barge, sii ožžo mu dovdat dego oassin dán joavkkus, ja dainna lágiin in dovdan iežan akto, ja dasa lei maid sivvan ahte duođas geahččalin bargat iežan buoremusa doppe. Bargojoavkkus ledje hutkát iežaset bargovugiiguin, ja muittán iluin ollu maid doppe barggaimet. ¶
Roabáhis 1992 giđa Asbjørn Pedersena fatnasis. Ragnhild Sørlie ja Elsa Pedersen Skogstad leaba maid govas. Nuoraidskuvllas dovden ahte ledjen oassin joavkkus. ¶
(Govva: Arne Iversen) ¶
1993. Máŋimuš beaivi nuoraidskuvllas. Arne Iversen lei mu joavkojođiheaddji nuoraidskuvllas. ¶
(Govva: Asbjørg Skåden) ¶
Joatkkaskuvllas álgen nu gohčoduvvon njelješjovkui ((1)) , gosa in heađisge gullan searvái, ja bargojoavku doppe lei unnán movttiidahtti. Skuvlla hálddahus lei positiiva. Skuvlla rektora dovden maid dego iežan rektorin. Muhto dát ii dovdon makkárge movttiidahttimiin mu bargovugiide. Muittán ahte muhtin bargit ledje aktiiva ja ehtalaččat mu vuostá ja mu bargovugiid vuostá. Muhto muittán maid earáid geat ledje duipát ja unnán ehtalaččat. Ruoššaráhkkanemiin muittán unnán, dušše dan go fáhkkestaga šattai issoras riedja ja hušša dáppe ruovttus go fuobmáje ahte ruoššakoarttat, ruoššanamma ja diet proseassa manai mu meattá. Mu váhnemat riŋgejedje muhtin eará oahppái, gii ovttatmano álggii bargat mu ovddas ja nu nagodii ordnet buot maŋimus áigemearis. ¶
Maŋŋil oainnán man rašši skuvlavuogádat lea dákkár ohppiide dego mun ledjen, ja man sorjavaš dat lea čeahpes ja áŋgiris joavkojođiheddjiin ja bargoehtalaš ja áŋgiris mielbargiin. Šaddá jođánit bargguid eretduvdin ja garvin dákkár nuppis nubbái bargovugiin ja B-diimmuid ((2)) boasttugeavaheapmi, go atnet dáid diimmuid čoavdit sadjásašoahpaheddjiid dárbbuid go fáhkka čuožžila dat dárbu, seamma leahtuin go ahte šaddá beaktilis oahpaheapmi. ¶
Go álgen fasiliteret cuoŋománu 2005 ja máilbmi mu birra beasai diehtit ahte ipmirdin, čuvvon mielde ja ahte álo ledjen ipmirdan ja čuvvon mielde, de dajai okta mu ovddeš oahpaheddjiin ahte son dál lei ilus go bures duosttai deaivvadit muinna ja geahččat mu čalmmiide, Son diđii ahte son lei čábbát láhtten muinna, ii lean meannudan fasttit mu vuostá, ii ge hupman fasttiid mu birra dahje gohčodan mu váhnemiid badjelmearálaš gáibideaddjin ja váttisin. Son duosttai duođas muinna deaivvadit, logai son, ja dan son lea máŋgii dahkan – deaivvadan muinna. Earát fas garvet mu ja atnet mu áibmun. Sii eai oainne mu. Soaitá ahte sii jurddašit maid mun muittán das maid lean vásihan ja gullan. Roavvásit sáhtán juohkit dáid olbmuid golmma jovkui: 1) sii geat deaivvadit muinna iluin, jearahit ja illudit mu ovdánemiin. 2) sii geat atnet mu áibmun ja 3) sii geat mulgot ja oaivvildit ahte mu ovdáneapmi lea loavkideapmin ja moaittan sin bargomállii. Dát lea dušše unna oasáš olbmuin, muhto sii leat dás, ja mun deaivvadan duollet dálle singuin. ¶
Muittán máŋga erenoamáš vásihusa skuvlaáiggis ja áiggun loahpas váldit mielde ovtta maid muittán iluin. Joatkkaskuvlla rektor lei maiddái mu ovddas ceaggás skuvlajođiheaddji. Máŋgga dáfus dovden mun su iežan rektorin maid. Sáhtán dás namuhit ovtta dáhpáhusa. Mun mannen ja bohten bussiin skuvlii juohke beaivvi, nu go earát ge. Lei gudnin mu váhnemiidda ahte bessen busse čuovvut, in ge lean nu erenoamáš ahte dárbbašin drošše váldit. Busses čohkkájin ovddemusas, mus lei iežan fásta sadji, muhto in han mun háliidan doppe čohkkát. Mun háliidin čohkkát maŋágeahčen daiguin vuovdnás bártniiguin mat huike ja stivreje doppe. Muhto nu han mun in beassan. Muhtumin huiken ja stivrejin iežan sajis ovddageahčen, vilden ja čikčen julggiiguin. Ovtta beaivvi ožžo mu váhnemat telefovnna bussefitnodagas. Sii oaivvildedje ahte mun balddán vuosttašluohkahasaid geat čuvvot busse. Sii leat ožžon váidagiid, lohke, muhtin dáid mánáid váhnemiin . Dál oaivvildedje bussefitnodagas ahte mun sáhtášin váldit drošše, mus han lei riekti oažžut drošše. Ja de lei dahkkon! Mu váhnemat suhtaiga issorasat, nie jáhkán rievttamus dadjat, ja hilgguiga árvalusa. Soai áigguiga čoahkkima bussefitnodagain ja joatkkaskuvllain dán ášši birra. Jáhkán ahte šattai issoras ságastallan máŋgga ládje. In lean ieš dan čoahkkimis, in ge lean duođas nu gealdagasas ge gullat bohtosa dán čoahkkimis. Ledjen áiggiid čađa oahppan makkár áššiin mu váhnemat eaba vuollánan ja dá lei okta dain, dan gal dovden. Dat mii duođas hirpmástuhtti mu, ii lean gal ahte mu váhnemat eaba vuollánan, muhto rektor gii maid ii vuollánan ja lei dadjan juoga ládje de go ahte son ii dohkket ahte ná skuhččejit su oahppi. Go eará go skuhččen ii lean dát. Skániid joatkkaskuvlla rektor lei čuojaldahttán Skániid skuvlla rektorii (gean ledjen maid dovdan iežan rektorin dalle go vázzen nuoraidskuvlla doppe) ja hupman suinna dán ášši birra. Skániid skuvlla rektor lei álgán bargat áššiin ja lei jearran dáid vuosttašluohká mánáid váhnemiin geat čuvvo busse, ja de gulai ahte ii oktage mánná lean balddáskan – ja ahte ii oktage váhnen lean váidán bussefitnodahkii! Dál háliidii joatkkaskuvlla rektor duođas boahtit diehtit mii lei dáhpáhuvvan! Son bivddii bussefitnodaga albma ládje čilget man vuođul sii háliidit mu eret busses. Boađusin dás lei ahte ovtta beaivvi lei eará olmmoš gii vujii busse, ja oallut eará mátkkošteaddjit go mun liikoje go lotnašuvai bussevuoddji. In dieđe lean go mun dahje mu váhnemat ožžon ándagassii bivdima bussefitnodagas maid rektor gáibidii dál galget addit midjiide! ¶
In dieđe movt galggan suhkat gáddái dán artihkkala eanet go ahte munnje lei oahpahus huksejuvvon vuoiŋŋašvigi dovdomearkkaide, ii ge sivaide, ja vuoiŋŋašvihki lei man vuostá galggai bargojuvvot. Duođas in sáhte muitit ahte vuoiŋŋamaččat ledje áigeguovdilis áššin ovdal go álggiimet domanhárjehallama ráhkkanemiiguin 2004:s. Domaninstituhtas oainnán mánáid geat ovdánit ollislaš vuoiŋŋamašovdánahttinprográmmain maid sii ožžot. Dán prográmmas lea fysalaš hárjehallan, fysiologalaš prográmma, intellektuála ovddidanprográmma ja biebmanprográmma, ja maid vuđolaš doavtteriskkus guovtti háve jagis. Fágaolbmot dán suorggis ovttasbarget, ja buktet ovtta ollislaš prográmma mii lea vuoiŋŋamašovdáneami várás ja mii evaluerejuvvo ja viidáset ovdánahttojuvvo guovtti háve jagis. Dás lea ollislaš plánen duogábealde, ja dát ollislaš plána lea huksejuvvon govvii ja ipmárdussii vuoiŋŋamaččaid doaibmamis. ¶
Jus buohtastahtán dán iežan prográmmain maid ožžon geatnegahtton skuvllas, dainna fálaldagain maid Norgga stáhta fálai dákkáriidda go mun lean, de orro skuvlavázzin maid mun vázzen háddjanan ja váilevaš. Ii fal ovttaskas olbmuid dahje suohkana skuvlahálddahusa dihte, muhto dan ipmárdusa dihte dahje ipmárdusa váilevašvuođa dihte vuoiŋŋašvigiid birra mii lei vuođđun dan bagadussii maid oahpahus oaččui. ¶
Máŋga jagi maŋŋá go rassen sabehiiguin ja diagonála-hárjehallamiin, bijai Domaninstituhtta munnje «patterning» prográmman. Dás lei earret eará diagonála-hárjehallan. Anne Oppholt jođiha «patterning»-hárjehallama. Maren Anne Nygård ja Katya Tverfjeld lihkaheaba mu gieđaid, ja eadni ja áhčči lihkaheaba mu julggiid. Buot dáhpáhuvvá ritmmalaš, ovddalgihtii mearriduvvon minstara mielde. In dieđe man galle háve čađahin dakkár hárjehallama dan njealje jagis maid prográmma bisttii, muhto ledje eaktodáhtolaš veahkit mat johte dáppe beaivválaččat. Oktiibuot ledje 30-40 veahki. Eat dárbbašan goassege šluhttet ovttage hárjehallama danin go eai lean veahkit. ¶
(Govva: Arnstein Tilseth) ¶
Láŋtdievvá lea sámi gilli, mu áhkku ja áddjá humaiga sámegiela gaskaneaskka, muhto dárogiela iežaska mánáide, mu áhkku ja áddjá doalaiga sámivuođa badjin, ja mánát jotke seamma ládje, muhto eará ja viiddiduvvon vuođu nalde. Sii buohkat ipmirdedje sámegiela, ja odne leat sii buohkat sámegielagat buorebutge das fuolakeahttá go danin. Mu eadni ja muoŧŧá álggiiga oahpaheaddjin sámegieloahpus mii áiggi mielde laskkai garrasit Skániin. Muhto álggus ledje «bearraša mánát» geat lohke sámegiela. Mun in dahkan dan. Dan vearrás diagnosa geažil mii mus lei de dihte mu váhnemat ahte mun ipmirdan mii dáhpáhuvvá dárogillii. De šattai nu ahte dárogiella lei min ruovttugiella. Ii oktage dáhtton ahte mun galgen dovdat iežan olggobealde. Muhto dieđán ahte mu eadni humai sámegiela mu oappáiguin ja vieljaiguin go son lei akto singuin. ¶
Mus ii lean makkárge vejolašvuohta dieđihit eadnái ahte sáhtii hupmat sámegiela muinna maid, ii ge dan ahte mus livččii leamaš miella čuovvut earáge sámegieloahpahusa. Ledjen mielde ollu doaimmain, ja maiddái ovtta máŋggabeaivásaš giellalávgumis. Muhto mun in lean oahppin oahpahusas. Movt mun ohppen sámegiela? In dieđe. Várra seamma ládje go earát ohppet ovtta giela passiivvalaččat. Go gullá dan ollu, de álgá maid ipmirdit dan. Mu eadni ja áhkku humaiga sámegiela gaskaneaskka. Dasto lávejin mun doppe gos Sigbjørn, mus boarrásit viellja, ja Emma Margret, mu nuorat oabbá, barggaiga leavssuid. Juohke diŋggas ávki, jáhkán mun, ja go beroštupmi gávdno, de gal oahppá. Ja mus lei beroštupmi. Odne máhtán čállit sámegillii. Domanprográmma lohkanprográmmas lean lohkan buot girjjiid maid gávdnen sámegillii. Muhto dárogiella lea goitge dat giella movt álkimusat máhtán ovdanbuktit iežan. Dat lea dušše nu. ¶
Olmmoš mu dilis lea sorjavaš buori hálddahusas obbalaččat. Fasilitahtor? Na, juohkehaš sáhttá oahppat fasiliteret vuoiŋŋašváttot olbmuin. Lea dušše sáhka leat gierdavaš gitta dassái go oahppá teknihka. Mun fasiliteren maid dihtoriin ja čuovgačálániin, apparáhtain mii dahká čállosa jietnan. Domaninstituhtas lean oaidnán unna mánážiid fasilitereme «bevddiin» (board). Fasiliteren lea nu álki ahte ii oktage galggaše dárbbašit čohkkát dan gulahallanvejolašvuođa haga dušše dan dihte go fágaolbmot eai geavat, dovdda dahje dohkket dan. Fágaolbmot eai ovdal ge dovddastan ahte máilbmi lea jorbbas. Go juo gearddi máilbmi lea odne jorbbas, ja dat lea diehttelas, de árvidan mun ahte maiddái fasiliteren šaddá dohkkehuvvot gulahallanreaidun áiggi mielde. Dat šaddá maid diehttelassan! ¶
Magne Skåden čállá «hálddahusas» doarjagiin, mii dán háve lea su eadni, Asbjørg Skåden. ¶
(Govva: Svein Lund) ¶
Muhto geabbilis ja bures doaibmi hálddahus – dat lea buot. Go mun áiggun omd. doallat logaldallamiid, de mun fasiliteren dan. Hálddahus bidjá dan Powerpointii ((3)) , ja ieš ozan heivvolaš govaid – ovttas hálddahusain – mii dasto bidjá daid prográmmii gokko mun háliidan dahje bagadallá mu go bijan daid govaid dohko. Logaldallamiin leat mii golmmas fárrolaga. Okta mis, mu áhčči, lohká logaldallama dan botta go nubbi joraha teavstta seammás. Mun fas čohkkán hui duhtavažžan doppe ovddageahčen, ja illudan sakka, muhto dan ii oainne oktage nie ovttatmano. ¶
Seamma ládje lea Stuornjárgga Sámenuorak ((4)) , searvvi bargguin, gos mun lean nubbinjođiheaddji. Mun fasiliteren čoahkkimiin. Ii leat mihkke čiegusvuođaid ahte mu hálddahus manná bargoheaitagii jus mun ovtta beaivvi boađán ruoktot jahkečoahkkimis jođiheaddjin, ja dán bargoheaitaga ipmirdivččen. Nu go dadjen: olmmoš gii lea dákkár go mun, dárbbaša bures doaibmi hálddahusa, ja lea doarvái bargu ovdalaččas mu hálddahusas. ¶
Jus mun lean dán artihkkalis soardán dahje moaitán ovttage, de šállošan dan. In hálit ovttage soardit das mii guoská mu ovddeš skuvlafálaldahkii, in iežan váhnemiid, Skániid skuvlahálddahusa, dalá Skániid joatkkaskuvlla hálddahusa dahje sin geat rahče mu ovddas mu skuvlaárgabeaivvis. Mun muitalan iežan muitalusa, mu oaidninčiegas dainna nođiin maid lean ožžon dan máhtus maid domanhárjehallan maŋimus viđa jagis lea munnje addán. ¶
((1)) 4–joavkkut ja 8-joavkkut leat unna luohkážat joatkkaskuvllas, mat leat oaivvilduvvon psykalaš doaimmashehttejuvvon olbmuide dahje earáide geain leat oahppanváttisvuođat. (doaim.) ((2)) B-diimmut leat liige oahpaheaddjidiimmut maid skuvllat ožžot oahpahan dihte ohppiid geain leat erenoamáš dárbbut. Dáid diimmuid sáhttá geavahit váldit olggos muhtin ohppiid luohkás, juohkit luohká guovtti jovkui dahje geavahit guokte-oahpaheaddji-vuogádaga olles luohkás. (doaim.) ((3)) Powerpoint lea čájehanprográmma dihtoriin, oassi kánturprográmmapáhkas Microsoft Office. (doaim.) ((4)) Stuornjárgga Sámenuorak lea sámi nuoraidsearvi, mii gullá Norgga Sámiid Riikkasearvái. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
De bohte Dat olggobeal olbmot Hukseje skuvllaid gos oahpaimet lohkat Ja vel iežamet gillii ge Iežamet eatnigillii Váibmogillii Illudahtii min ¶
De bohte Dat geat ledje earálágánat Dat geat áigo giela váldit Ja min giella gildojuvvui Seammá skuvllas Gos álggus Lovttiimet áiggi ¶
Ja sii báhce Dat geat dáhtto mearridit Ahte buot mii gulai midjiide lei fuotni Ahte buot mii gulai midjiide galggai vajálduvvot Ja mii čiegadeimmet buot Eat vuosehan Eat mánáide ge ¶
Muhto mánát Dat ohce ja jerre Ja sii gávdne šielaid Maid ieža gáttiimet nu bures čiegadan Sii válde giela atnui fas Sii sártno Ledje ¶
Ja dál Dál eallá giella Buot nuoramus mánát Dádjadedje fas gillii Sii sárdnot nu geahppasit Duhkordallet ja boagustallet Leat ¶
Dát dikta, maid návuotnalaš Paula Simonsen ((1)) lea čállán ja Siri Broch Johansen lea jorgalan sámegillii, govvida poehtalaš hámis juoidá maid mii geahččalit duođaštit dán girjeráiddus. Álggus bohte miššonearat sámegiel oahpahusain, dasto dáruiduhttit. De ledje ovtta dahje moadde buolvva sámit geat eai hálddašan sámegiela. Dál leat muhtin nuoramusain váldán giela ruovttoluotta. Dán girjjis mii deattuhit boarrásat historjjá, muhtin geahčastagaiguin maŋimus áiggi sámegieloahpu eavttuide. ¶
1700-logu álggu rájes otná rádjái lea olles áiggi leamaš riidu dan birra galget go sámit oažžut oahpu sámegillii vai dárogillii, galgá go sámegiella seailluhuvvot vai luottahuhttojuvvot. Girjji álggos leat guokte artihkkala dáruiduhttinhistorjjá birra, maid sámi oahpaheaddjit leat čállán dalle go dáruiduhttin ain lei jođus. Dan maŋŋá čuovvu artihkal mii lea rámma dasa mii čuovvu maŋŋá; dokumeanttat dáruiduhttindigaštallama goappašiid bealde, 1700-logu gaskamuttu rájes 1930-logu rádjái. ¶
1889 álbmotskuvlaláhka mearridii ahte buot oahpahus galggai leat dárogillii. Dát lei ođas, go ovddit láhka, mii bođii 1860:s, ii cealkán maidege áššis. ¶
Mearrediđolaš dáruiduhttinpolitihkka 1800-logu gaskamuttu rájes čuzii garrasepmosat riddoguovlluide. Sis-Finnmárkkus nagodedje olbmot buoremuddui ceavzit dáruiduhttindoaimmaid vuostá. Muhto rittus lihkostuvai dáruiduhttin nu bures ahte stuora oassi sámesogat olbmuin doppe lea geahččalan čiehkadit iežaset duogáža ja 2009:s sáhttet olbmot geain ieža lea mearrasámi duogáš čuoččuhit ahte mearrasámit eai gávdno šat. ¶
Artihkkalis Finnmárkku dáruiduhttin šattai sin eallimin vuolgá guđa Deanovuona sámiin, geat buohkat riegádedje birrasiid 1900 ja šadde oahpaheaddjin Finnmárkkus. Vaikko sis ledje iešguđetge oaidnu giellapolitihkas, de sii doibme buohkat jegolaš dáruiduhttin skuvlaárgabeaivvis ja iežaset ruovttuin. Dan artihkkala maŋŋá leat čállosat maid golbma dán oahpaheaddjis leat čállán ja eará muitalusat daid guovlluin gos sii barge. ¶
Bihtánsámiid birra máŋggas eai leat gullan ge. Eanáš bihtánsámit ellet Ruoŧas, muhto sii gávdnojit maiddái Norggas, vaikko sin giella ii šat hubmo Norgga bealde. Dás muitalit guokte buolvva bihtánsámit Bájddáris ja Oarjjelii-Bájddáris sin skuvlavásáhusaid birra. Ruoŧa bealde bihtánsámiid gaskkas leat ain olbmot geat hupmet giela ja muhtin sis lea jorgalan oanehis bihtá bihtánsámiid birra bihtánsámegillii. Bihtánsámegiella ii leat standardiserejuvvon čállingiellan, ja danin lea guhkálmas bargu čállit dan gillii. Eará artihkkalat bihtánsámi guovllus leat danin prentejuvvon dárogillii ja julevsámegillii, muhto mii sávvat ahte áiggi mielde sáhttit almmuhit visot bihtánsámegillii interneahttaveršuvnnas. ¶
Lulimus lullisámiid gaskkas, Elgå skuvllas, Engerdal suohkanis Hedmárkkus, čađahuvvui muhtin jagiid das ovdal giellaealáskahttinprošeakta, ja mii geahčadit mo sámi ohppiid dilli lea leamaš doppe ovdal ja maŋŋil prošeavtta. ¶
Sámi ohppiin leat dávjá leamaš erenoamáš váttisvuođat go sii man nu sivas leat dárbbašan erenoamážit heivehuvvon oahpahus. Ovdal lei áidna fálaldat sáddet sin ásahusaide nugo čalmmehemiid- ja bealjehemiidskuvllaide, ja dalá heaigomielagiidruoktuide ( ) ja lápmásiidruoktuide ( ). Dát ásahusat ledje dávjá guhkkin eret, áibbas dáža birrasis ja máŋga oahppi dán láhkái masse oktavuođa bearrašiin, sámegielain ja kultuvrrain. Leat máŋga suorggatlaš muitalusa illasteami ja berošmeahttunvuođa birra muhtin dáin ásahusain. Ledje maiddái sámegielat oahppit geat bohte dákkár ásahusaide humakeahttá dárogiela, ja go máhcce ruoktot máŋga jagi maŋŋá, de eai máhttán šat sámegiela. ¶
Dávjá lei váhnemiin vuosteháhku sáddemii mánáid eret, muhto eiseválddit eai álo beroštan das. Sámi skuvlahistorjá 1-girjjis mii leat muitalan Guovdageainnu váhnemiid birra, geat biehttaledje sáddemis eret psykalaš doaibmahehttejuvvon mánáid ja 3. girjjis dan birra go Ruŋggu váhnemat biehttaledje skuvlla sáddet sin mánáid attáldatváillagiidskuvlii ( ). ¶
Dábálaččat lei skuvlastivra mii mearridii sáddet ohppiid erenoamášskuvllaide. Skuvlastivrabeavdegirjjiide čállojuvvui ahte lea mearriduvvon sáddet muhtin ohppiid. Maŋŋil čállojuvvui beavdegirjái go skuvlastivra oaččui raportta erenoamášskuvllain mo dát oahppit leat birgen doppe, dávjá lea skuvlastivra ožžon ohppiid árvosániid, nugo boahtá ovdan muhtin muitalusas dán girjjis. ¶
Maŋŋil lea stáhta politihkka rievdán nu ahte buot oahppit galget oažžut fálaldaga iežaset ruovttobirrasis, muhto dalle lea leamaš stuora hástalus háhkat heivvolaš sámegielat ja sámekultuvrralaš fálaldagaid, ja nu go boahtá ovdal muhtin dán girjji muitalusain, de eai leat vel dán áiggi oahppit álo ožžon fálaldaga mii lea buorre sihke fágalaččat, gielalaččat, kultuvrralaččat ja sosiálalaččat. ¶
Mii prentet dás muhtin muitalusaid, sihke ohppiid birra, geat fertejedje vuolgit eret ja geat ožžo oahpu ruovttuskuvllain. ¶
((1)) Paula Simonsen lea čállán iežas muitalusa Sámi skuvlahistorjá 1:s , tihtteliin «Bajásšaddan giellásiin» . Dikta maid mii prentet dás ii leat ovdal almmuhuvvon. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Nils Joachim Christian Vibe Stockfleth (Gova luoikan Riksarkivet) ¶
Nils Joachim Christian Vibe Stockfleth (1787–1866), riegádii Fredrikstadas. Maŋŋá go váccii latiinnaskuvlla Kristiansandas de válddii eksámen artium Københámmanis. Doppe lohkagođii láhkadiehtaga, muhto searvvai dánska soahtevehkii ja šattai offisearan. Norgga soahtevehkii bođii son 1814:s. 1823 rájes lohkagođii teologiija Christiania universitehtas. ¶
1826:s válddii badjelasas suohkanbáhpa ámmáha Čáhcesullos, Peter W. Deinboll maŋis (geahča ovddit artihkkala). Son galggai maiddái bálvalit Várggáid, Unjárgga ja Davvesiidda. Seammás lohkagođii Stockfleth sámegiela, ja golbma jagi maŋŋá ozai beassat bargat dušše Davvesiidda báhpasuohkanis vai beassá vuoruhit sámi giellabarggu. Oktanaga go barggai suohkanbáhppan Davvesiiddas, de válddii máŋga virgelobi ja oahppomátkki sáme- ja suomagiellabargguid oktavuođas. Dasa lassin oahpahii Christiania universitehta teologiijastudeanttaid sáme- ja suomagielas. 1839:s heittii báhpaámmáhis vai beasai vuoruhit oahpaheami, dutkama ja jorgalanbargguid. ¶
Stockfleth almmuhii 1837:s sámegielat áppesa ja lohkangirjji, ja vel bustáveren- ja lohkantabeallaid. Son jorgalii máŋga vuoiŋŋalaš čállosa sámegillii, earret eará katekismusa, ođđa testameantta ja Pontoppidana čilgehusa ((1)) . Dasa lassin almmuhii sámegiela grammatihkkagirjji ja sátnegirjji. Knud Leema lassin (geahča artihkkala ovddabealde) lea son rehkenaston sámegiela čállingiela ásaheaddjin. Dasa lassin čálii son guokte stuorát girjji sámiid ja kvenaid birra, ja iežas miššonmátkkiid beaivegirjji. ¶
Go 1851:s badjánedje riiddut gaskal eiseválddiid ja morránan leastádialaččaid Guovdageainnus, sáddii bisma Stockfletha dohko gaskaboddosaš báhppan, dáinna doaivagiin ahte son livččii nagodan bissehit stuimmiid. Muhto su garra oaidnu morránan leastádialaččaid ektui dagahii baicca ahte dilli vearránii, ja dat sáhttá leat leamaš sivvan ahte Guovdageainnu stuimmit badjánedje 1852:s. Stuimmiin goddojedje máŋggas ja su maŋisboahtti Hvoslef hávváduvai. (Geahča boahtte artihkkala.) ¶
Stockfleth čuoččuhii ahte sápmelaččain ja kvenain lei «bassi vuoigatvuohta» sin gillii ja našunalitehtii. Álggus váldui Stockfletha sámegiellabargu bures vuostá eiseválddiid bealis, ja son oaččui buriid ekonomalaš návccaid iežas dutkanbargui ja beasai almmuhit čállosiiddis. Dađistaga go norgga našunalisma lassánišgođii su. 1850, de lassánedje vuostehágut su bargguid ektui. ¶
1851:s dagai Stuoradiggi mearrádusa 2/3 eanetloguin, mii galggai leat vuođđun vel čavgadat dáruiduhttinpolitihkkii. Girko- ja oahpahusdepartemeanta dáhtui de Stockflethas cealkámuša dán mearrádusa oktavuođas, ja son čálii 60-siidosaš čielgadallama, man namma livččii sámegillii: Sáttabreava daid hearráide 12. rivttes Stuoradikki áirasiidda geat doarjumin jienastedje dán evttohusa: «Ráđđehus gohččojuvvo bidjat johtui guorahallama, lea go, ja man muddui lea vejolaš addit norgga sápmelaččaide, erenomážit mearraguovlluid ássiide, oahpahusa dárogillii, doaibmat álbmoga čuvgejumi bealis ja dieđihit boahtte Stuoradiggái dán guorahallama bohtosiid.» ¶
Dá leat oasit dán sáttabreavas, doaimmahusa kommentáraiguin: ¶
Duogáža dán gonagaslaš allagaslaš resolušuvdnii beaiváduvvon čakčamánu 2. b. dán jagi, buvttii Finnmárkku amtta áirras, proavás Aars. Morgenbladet geassemánu 8. b. referáhta mielde gávnnahii ahte evttoheaddji gonagaslaš allagaslaš resolušuvdna beaiváduvvon guovvamánu 24. b. dán jagi, mii addá ovdavuoigatvuođa virgádeapmái Finnmárkui ((2)) sidjiide, geat váldet geahččaleami sámegiela máhtus ¶
1) lei hui eahpevuogálaš; 2) son ii jáhkkán ahte das lei sullasaš ávki; 3) váikkuhus das lei ahte evttohii bajábealde namuhuvvon evttohusa, lasáhusain; ahte ráđđehus galggai boahtte Stuoradikkis buktit ovdan guorahallama bohtosiid; 4) son jáhkii ahte dát ášši livčče seamma ollu kommišuvnna árvosaš, nu mo máŋga eará ge ášši, ja álggahemiin dákkára; 5) go son jáhkii, dan dieđu mielde mii sus lei dáid guovlluid oainnuid birra, ahte máŋga jiena šaddet čuovvolit su jiena. ¶
Buot dieđut mat leat dárbbašlaččat dán ášši ollislaš vástádussii ja čuvgehussii gávdnojit girjjis Bidrag til Kundskab om Finnerne i Kongeriget Norge (Lassidieđut máhttui Norgga gonagasriikka sápmelaččaid birra). ((3)) Válddidettiin osiid girjjis, ja čujuhettiin girjái gos oppalaš meannudeami sáhttá lohkat, sáhttá várra duođaštit: 1) Evttohuvvon guorahallamat leat juo dahkkon ja dat čájehit makkár guottut ledje dáin guovlluin ovdal su sáhkavuoru dikkis. 2) Álggahuvvon ráhkkaneamit leat huksejuvvon viđalogiid jagiid guorahallamiid vuođul ja dákkár albmáid cealkámušaid vuođul, geat leat leamaš álbmoga luhtte máŋggaid jagiid. 3) Ii addo eará vejolašvuohta čuvgehit sámi álbmoga go dat vuohki mii maŋimuš jagiid lea geavahuvvon; 4) Ii goassege leamaš gildojuvvon olbmuin, geat áddejit dárogiela, oažžut oahpahusa dárogillii. Dárogiela oahpaheapmi ja oahppan lea guhkkin eret goassege leamašan dáid maŋimuš áiggiid ráhkkanemiid olggobealde, go dát addet áidna vejolaš vuogi, mo sáhttá ráhkanahttit dán oahpaheapmái ja oahppamii; 5) Evttoheaddji evttohus duođašta dan muddui su diehtemeahttunvuođa áššis mas ákkastallá, ahte sáhttá jáhkkit ahte son ii oba leat oahpásnuvvan deaddiluvvon muitalussii Finnmárkku gielladili birra maid Gonagaslaš girkodepartemeanta lea Stuoradiggái almmuhan; 6) Evttoheaddji lea sihke čálalaččat ja njálmmálaččat, sihke dikkis ja olggobealde dikki vásttostan iežas; 7) Guottut dáin guovlluin, maidda Hr. proavás čujuha, lea beaggigoahtán maŋŋá go lei doallan sáhkavuoru. ¶
Viidásat ákkastallá Stockfleth, sitáhtaid bokte ja čujuhusaiguin girjái »Bidrag til Kundskab om Finnerne i Kongeriget Norge» , ahte buot dárbbašlaš guorahallamat leat dahkkon ja buot čujuhit ovtta guvlui; ahte lea áibbas duššás oahpahit sápmelaččaid dárogillii, muhto ahte sápmelaččaid čuvgeheapmi ferte leat sámegillii. Muhto seammás ákkastallá Stockfleth sin vuostá geat áiggošedje ásahit sierra seminára oahpahan dihte sámi oahpaheddjiid: ¶
Sámi seminára sirret eret dáža semináras in ávžžut čuovvovaš sivaid geažil: «Dán láhkai sirret sápmelaččaid ja sámi oahpaheddjiid ja ohppiid eret servodagas, ja dáinna láhkai hehttet skihkalaš máilmmis oažžut ovdáneami, de hehtte maid olles kultuvrralaš ovdáneami, ollásit hehttet duohta kristtalaš čuvgejumi Finnmárkkus, diekkár sirrejupmi mielddisbuvttášii vuoiŋŋalaš jávkadeami. Ja mun deattuhin dárbbu ahte semináras oahppan sámi oahpaheaddjit galget máhttit dárogiela». ¶
Báhppan Stockfleth beroštii vuosttažettiin kristtalašvuođa viidáneamis, ja vuosttaldii garrasit ahte osku galggai boastut geavahuvvot politihkalaš áigumušaiguin: ¶
Go sápmelaččaide áigu dušše sárdnut ipmila sáni dárogillii, nu guhká go álbmoga giella lea sámegiella, de lea čielggas ahte dás lea eará áigumuš, ja čatná de alimus buori sárdnuma, oskku, eavttuide dahje gáibádusaide nu mo min áiggis, go guoská eará nášuvnnaide, dahje álddámet guoski, «de celkojuvvo dát barbarisman», namalassii ahte álbmot galgá dál bággejuvvot heaittihit gielas. Ii gula gal báhppii ii ge oahpaheaddjái, oskkuoahpaheaddjin, ahte galget go sápmelaččat oahppat dárogiela vai eai; muhto lea sin geatnegasvuohta cealkit Ipmil hearrá sáni dan gillii maid mánát ja álbmot áddejit. Jos dát eai hálddaš dárogiela, de lea oskkuoahpaheaddji geatnegasvuohta alcces háhkat máhtu das, nu ahte vuosttažettiin kristtalašvuođa viidáneapmi ii goazahuvvo ja ahte buolvvat eai galgga jápmit beallemuddui čuvgehuvvomin dahje beallemuddui dáruiduhtton báhkinin. ¶
Ii oktage alit fápmu leat fápmudan dahje addán vuoigatvuođa báhpaide, sielumorašteddjiide ja skuvlaoahpaheddjiide geavahit evangeliuma vearjun politihkalaš bálvalusas. Evangelium ii galgga leat čatnon erenoamáš álbmotlaš dahje politihkalaš áigumušain! Čuđiid jagiid vásáhusat ja duođašteamit leat buorremuddui oidnosis, ahte álbmot ii sáhte šaddat kristtalažžan giela haga maid Ipmil oktii lea bidjan sin váimmuide ja sin baksamiidda. ¶
((1)) Erik Pontoppidan (1698-1764) lei dánskkalaš báhppa gii ee. lei teologiijaprofessor, bisma Birgonis ja Københámmana universitehta rektor. Son čálii ollu girjjiid, ee. gielladiehtaga, historjjá ja geografiijaá birra. 1737:s son almmuhii girjji Sandhed til Gudfrygtighed : udi en eenfoldig og efter Muelighed kort, dog tilstrekkelig Forklaring over Sal. Dr. Mort. Luthers Liden Cathechismo. Sámegillii bođii 1849 tihtteliin: Oanedubme dr. Erik Pontoppidan c̉ilgitusast : asatuvvum oappogirjen / samas jorggaluvvum papast N.V. Stockflethast. Dát lea maŋŋil almmuhuvvon máŋgii dánskka- ja dárogillii ja moadde háve sámegillii. Girji geavahuvvui risttalašvuođaoahpahusas Norggas measta 200 jagi. (doaim.) ((2)) Resolušuvdna guoskkai báhpavirggiide. (doaim.) ((3)) Dát girji lei Stockfleth ieš čállán ja almmuhan 1848:s. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Gunnar Olsen fatnasis, maid geavahii fievrridit gálvvuid internáhttii. ¶
(Govva: Magnhild Andreassen) ¶
Gunnar Olsen (Lille) (1897–1977) bajásšattai Deanodagas. Son váccii Øytun nuoraidskuvlla Ávanuoris ja oahpaheaddjiskuvlla Oslos. Son lei skuvla- ja internáhttahoavdan Muorralis Muosáid gielddas 1921 rájes 1963 rádjái. Su birra lea eanet čállon dán girjjis artihkkalis Finnmárkku dáruiduhttin šattai sin eallimin. Dá lea čoahkkáigeassu artihkkalis maid son čálii 1963:s, go penšunistan logai sámegiela Oslo universitehtas. Dađi mielde go mii diehtit, de ii leat dat deaddiluvvon ovdal. Čálus lea dás dan hámis nu go son ieš dan čálii. Olles artihkkala mii leat almmuhan dán girjji interneahttahámis. ¶
... Vai skuvlaláhka galggai heivet moatti giela skuvlabiiriide dáppe davvin, de ferteje ráhkadit Bagadusa lassin skuvlalágaide. Vuosttaš Bagadus bođii l870:s. Das lei bagadus oahpaheaddjái dárogiela ja sámegiela anu dáfus. Dain biiriin gos eanas mánát eai ipmirdan dárogiela, doppe galge mánát oahppat lohkat sámegiela dehe láttegiela lassin dárogillii. Vaikko dat nannii ge mearrádusa ahte oahpaheaddji galgá atnit eanas aivve dárogiela oahpahusastis, de lei Bagadus goitge oalle láivváš, nu ahte eanas oahpaheaddjit doalahedje sámegiela ja láttegiela. ¶
Bismagoddedirekšuvdna lei fuomášan ahte dárogieloahpahusain manai njulgestaga hejot, dat lei ovdánan unnán vássán 20 – 30 jagis. Danne sii ferteje divodišgoahttit dan boares bagadusa. Ja de 1880:s Romssa Bismagoddedirekšuvdna dagai ođđa Bagadusa oahpaheddjiide sámi ja látti rievdadusguovlluin. ¶
Ollu dain boares njuolggadusain ledje váldon eret, ee. lei áibbas hilgojuvvon ahte sámi mánát galge oahppat lohkat sámegiela – ja láttegiela, dahje ahte dát gielat galget leat oahpahusgiellan. Dušše risttalašvuođaoahpahusas sáhtte gáidat muhtumin dan njuolggadusas. ¶
Dássážii lei skuvlakommišuvnnas leamaš stuora fápmu skuvlla oahpahusas, muhto dán rájes gal geahpeduvvui dat máŋgga láhkái. Dál galggai Bismagoddedirekšuvdna ieš bearráigeahččat skuvlla barggu ja gielladilálašvuođaid mihá eanet go ovdal. Dat oahpaheaddjit guđet eai čuvvon Bagadusa čuoggás čuoggái, eai galgan oažžut bálkálasáhusa mii lei mearriduvvon moattegielat guovlluid oahpaheddjiide. Das lei namalassii nu: «Go stáhta attii lassiruđa rievdadusguovlluid skuvllaide, ja erenoamážit oahpaheddjiide bálkálasáhusa vai sii ovddidivčče dárogielmáhtolašvuođa, de fertii skuvlakommišuvdna maiddái cealkit foandda lasáhusa dáfus guđe muddui oahpaheaddji lei čuvvon Bagadusa. Čuovvovaš jagi rájes ii ábuhan oktage oahpaheaddji vuordit lasáhusa jos ii lean dárkilit ja áŋgirit čuvvon Bagadusa.» ¶
Bagadus lei mearriduvvon, ja dat lei garas. Ležže go hal dan čuvvon nu juste, dat gal lea fas eará ášši. Mii háliidit goit navdit ahte boares oahpaheaddjit ain atne dan boares vuogi. Ja de fertet muitit ahte dain dábálaš oahppogirjjiin, biibbalhistorjjás ja katekismusas lei duppalteaksta. Muhtun skuvlakommišuvnnat eai lean nu buorit girjjiide main lei duppalteaksta, go daddjui ahte lei váttis oažžut mánáid bissut dárogiel teavsttas. «Mánáid čalmmit vigget čuovvut aivve sámegiel teavstta.» ¶
Vaikko Bagadus lei ge garas ja ovttabealát, de bohte goitge duppalteavsttat oahppogirjjit, ja álo dárogiella gurutbealde, nu go daddjui ahte «dárogiel čálus boahtá máná ovddal álggos go lea gurutbealde.» ¶
Goitge mánát čuvvo áinnas sámegiel čállosa. Ja eanas boarráset oahpaheaddjit atne ain Stockfletha vuogi – atnit sámegiela, ja muhtumin vel eanet go lei dárbu. Lei álkit oahpahit mánáid lohkat sámegillii go dárogillii. Go dárogillii oahpahii, de fertii oahpaheaddji čilget sidjiide measta juohke sáni. Ollugat goitge ohppe dárogiela, ja sii šadde hui čeahpit maiddái rehkenastimis ja čállimis. Oaivámuš fágan lei goitge risttalašvuohta, ja vaikko eai ovdánan ge nu bures dain eará fágain, de ožžo goit hui vuđolaš mánnávuođaoahpu. ¶
Ulbmilcealkkan šattai dasto: «Ipmil divttášit min ovdánit du oahpahusas, vai dat maid mii oahppat ii goassege vajálduvvoše, muhto šattašii minguin oktanaga beaivvis beaivái. Vai láttašii dat maid don gilvet, ja vai mii dus gávnnašeimmet árpmu, ja don ges mis buorredáhtolašvuođat.» ((1)) ¶
1880 Bagadus šattai dan rájes guhká dáruiduhttima vuođđun. Lektor Helge Dahl lea gohčodan dan «Dáruiduhttima Magna Charta» . Ja nuorat buolva maiddái čuovui dan. Nu dat goitge daguhii bahčavuođa dovddu ja duhtameahttunvuođa sámiid gaskii. Skuvladirektevra Killengreen Romssa gávpoga bismaguovllus čállá ee ná 1886:s dan áššis: «Duhtameahttunvuhtii leat moadde siva. Vuos dat go sápmelaččat ballet ahte sin giela leat áigume duššadit, ja dasto oaivvildit sii ahte go dárogiella dahkko sin mánáid oahpahusgiellan, de heađuštuvvojit sin mánát oahppamis risttalašvuođa duohtavuođaid. Lávejit maiddái gullostit dadjame ahte sápmelaččat, dáid guovlluid ovddemus ássit, galget beassat doalahit gielaset girko- ja skuvlagiellan.» ¶
Sápmelaččaide lea skuvla dat báiki gos mánát ohppet religiovnna, eará fágain dat eai beroš – čállá Helge Dahl girjjis (Finnmárkku skuvlapolitihka ja skuvllaid lágideapmi.) ¶
Gehččot mat dál mot Skuvla ja Girku atniba dán suorggi earáhuvvama. Skuvlla ovddasteaddjin lea skuvladirektevra Killengreen, ja Girku ovddasteaddjin lea bisma Skår. ¶
1886:s johtá skuvladirektevra Killengreen Finnmárkkus vai oaidná ieš skuvllaid doaimmaid. Son gohčoda skuvlla ovdáneami hui čuovgadin. Mátkedieđáhusastis son čállá: «Skuvllaid dáruiduhttin lei álggahuvvon bures. Ii oktage gii dovdá dilálašvuođaid sáhte dadjat ahte skuvlanuoraid dárogiel máhtolašvuohta ii leat áhttánuššan eanas guovlluin Finnmárkkus, ii ge dan sáhte čiegadit – dat lea skuvlla doaimmaid boađus.» ¶
Muhto de ges boahtá Girku ovddasteaddji, bisma Skår. Dakka maŋŋelaš go skuvladirektevra lea leamaš bearráigeahččomátkkistis, de vuolgá Romssa gávpoga bismmagotti ođđa bisma J. N. Skår ges su vuosttaš oahppaladdanmátkái Finnmárkui. ¶
Johannes Nilssøn Skaar (Njuohtan Keller. Govva: Norgga Sámemiššuvdna) ¶
Fargga lea ge sus juo leamaš vuosttaš čoahkkin Buolbmágis – sápmelaččaiguin. Su vuosttaš oaidnaleapmi Finnmárkku sámi álbmogiin, namalassii Buolbmágis – sáhttá gohčoduvvot Vene Vidi Vici. Bohten, oidnen, vuiten. Go sii galge earránaddat, de dajai sápmelaččaid sátnejođiheaddji ná: Ráhkis Bisma, ale fal vajálduhte min, sápmelaččažiid. ¶
Ii, bisma ii áigon vajálduhttit sin. Buolbmátmánát ledje hui čeahpit – lohke bures – ja sámegiel čállosa lohke sii vel buorebut, vaikko skuvla ii lean veahkehan sin eatnigiela oahpahusain. Orru leamen nu ahte vuosttaš bismaoahppaladdan Buolbmágis lihkostuvai bures ja dagai oktasaš ilu ja ipmárdusa. Mánát ja nuorat ledje roahkkadat ja hállát de go besse geavahit eatnigielaset. ¶
Unjárggas ii gal lean dilli nu buorre. Sáhttá dadjat dan seavdnjadin ja ahkidin. Oahppaladdandieđáhussii lea čállon: «Dat mánát geat bohte mu lusa Unjárggas, dahke olbmui jur morašdovddu. Sii ledje geafit ja goarráneame duokŋaduvvon rámsobiktasiiguin, ja geafi ja goarránan orui leamen sin vuoiŋŋalašvuohta nai. Ođđa testameantta lohkan lei dego bilku. Mánát máhtte dušše ovttastávval sániid ja moadde bustáva. Sámegiel čállosa lohkan manai mihá buorebut ja livččii várra leamaš boasttuvuođaid haga jos skuvla livččii veahkehan sin dainna. Oahpaheddjiid katekiseren lei eanas aivve dárogiel oahpahus. Nubbi humai mánáiguin bassi gástta birra. Muhto mii jeđđehusaid ja fámuid ba mánnáriebuide leaččai sin gásttas go dan «bassi čáhci» čađat seaguhuvvui dáru sátnegirjjiin ja grammatihkain.» ¶
De son johtá viidáseappot nuorttas, gitta Girkonjárgii. Doppe maiddái seammalágan ahkidis oahppaladdandieđáhusat. Vaikko vel čeahpimus mánát máhtte ge lohkat, de sii ipmirdedje áibbas unnán das maid lohke. «Lei ahkit oaidnit» — čállá bisma «mot dat movttegis mánát ledje goarráneame heivemeahttun bagadusa geažil. Vuoi man njuovžil sin njuovčča lei go ságastalle gaskaneaset, ja vuoi mo sii roahkkasadde ja vavddadedje oahppodiimmuin.» ¶
Muosáid sámemánáid dáfus čállá Bisma: Dat moadde sámemáná geat bohte min lusa Muosáin, ledje vuollegis oahppodásis. ¶
Bismma oahppaladdandieđáhusas boahtá ovdan ahte Nuorta-Finnmárkkus lei heajut dilli go Oarje-Finnmárkkus. Sivvan dasa ferte leat leamaš sisafárren Njávdáma ja Reaisavuona bokte, ja dat bisttii gitta čuohtejahkemolsuma rádjái. Oarje-Finnmárkkus gal lei juo dássedis dilli. Doppe atne eanas dárogiela ja sámegiela skuvllas. Nuorta-Finnmárkkus lei veahá váddáset dilli, go doppe ferteje atnit maiddái láttegiela (kveanagiela) veahkkegiellan. ¶
Goitge ii galgga vajálduhttit ahte Bismma oahppaladdandieđáhus sáhttá neaktit ovttabealálažžan. Ollu dain mánáin geaid sihte boahtit bismma lusa, eai lean goassege ovdal leamaš girkus – juobe son vel gohččojuvvon guovdu girkolahtti gos sin gažadedje leavssuin. Sii soite gal máhttán juoidá go vulge ruovttus, muhto dál eai máhttán šat maidege, eai ge sii roahkadan geahččat geasage, go buohkat gehčče sidjiide – ja de boahtá ieš bisma ávvobiktasiidisguin, dehe sus lea guhkes čáhppes bivttas, issoras stuora čalbmeláset njuni alde – árvvolaš ja duođalaš. Ja ollu dáin mánáin ledje juo balddahallojuvvon dainna garra bismmain, guhte lea mihá garraset go báhppa. ¶
Ja de sii čužžot das ja doarggistit baluin. Ja de dat vástádusat maid bisma bohčá sis nektet vulosoaivválas ja endorii, omd. – . Go lohkat dáid jorggu vástádusaid birra, de orrot gal dat leamaš veahá badjelmearálaš cuiggodusat, ii ge dieđáhusas muitaluvvo divvojuvvoje ja čilgejuvvoje go boasttuvuođat. ¶
Jođus girkui, Sarvvesvuonas, Porsáŋggus, 1909/10 ¶
(Govva: Porsáŋggu musea) ¶
Mearrasámit sektet liinna Bierggis, Várggáid lahka. Govvejuvvon su. 1900. ¶
Vel okta ovdamearka: Muhtun 13-jahkásaš nieiddaš logai hui čielgasit, muhto lohkannuohtas dovdui ahte son ii ipmirdan lohkosa. Son logai Joh. 13,38. Bisma: – Mii lea hane sámegillii? Nieida ii vástidan. – Mii lea hane, lea go olmmoš, guolli dehe loddi? (Gažaldat dulkojuvvui sámegillii) Vástádus: – Guolli. ¶
Fertet gal mieđihit ahte Bisma Skår lei gudneáŋgiris girkolaš báimman. Son liikui go sii gohčodedje su , sápmelaččaid bisma, ja nu son lei ge maiddái. Dáruiduhttin manai ain ovddasguvlui nuo ja ná. 1880 bagadus galggai čuvvojuvvot. Boađus lei nu go ovdal. Sámegielat mánát vázze skuvlla jagiid jagiid maŋŋái – ja ohppe unnán skuvlavázzimis. Manai gal oalle bures nu guhká go sis lei dat ovddit oahpaheaddji, go dan mielas lei Bagadus dakkár gohčus man ii galgan jeagadit. Nuorat geardi gal hui áŋgirit čuovui dáruiduhttima. Nu dahke maiddái nuorra báhpat, sii guđet álge ámmáhii 1890–1900 jagiid. ¶
Áiggun dás bidjat ovdamearkan man ovttageardánit muhtumat sis čuvvo dáruiduhttima. Jahkečuođi molsuma sullii lei dáruiduhttinbáhppa čállime konfirmánttaid konfirmašunskuvlii, mii galggai miessemánus ja geassemánus. De boahtá muhtun eadni nieiddainis gii lei konfirmašunagis. Nammačállimiin gal vel manai bures, muhto su dárogielmáhttu gal lei nuo ja ná. Ii ge hal dat lean oahppi sivva. Boares luhkkár lei atnán dušše sámegiela oahpahusgiellan skuvllas, danne dat oahppi riehpu máhtii nu unnán dárogiela. Danne su eadni dáhtui ahte nieida galggašii beassat lohkat eatnigiellasis maiddái konfirmašunskuvllas, go juo ii lean oahppan dárogiela skuvllas. Dan gal ii beassan, ii heađisge. Konfirmašunskuvllas galgá dušše dárogiella, vástidii báhppa. Ii hal de goit leat sutnje mihkkege ávkkiid dan guđa vahkkosaš skuvllas, oaivvildii heađástuvvan eadni. Ii lean áhpu. Boares luhkkár lea veahkehan oallut bártahuvvan etniid, ammahal de sáhtášii rohkadallat mu nieidda ovddas nai, jurddašii nieiddaža eadni. De dat heađástuvvan eadni manai luhkkára ságaide, ja luhkkár ges báhpa lusa muitalit mot dilli dál lei – man váttis gul šattašii sidjiide lohkat dárogillii geain ii lean leamaš dat oahpahus obage skuvllas. Boares luhkkár šattai máhccat ruoktot čoavddekeahttá áššiin. Dábálaš njuolggadus lei ahte son guhte ii máhttán unnimus meari risttalašvuođas – son bijahalai eret konfirmašunskuvllas. Sámegillii lea dat čuoldit, muhto báhppa ii áigon čuoldit ovttage eret. Buohkat galget konfirmerejuvvot, máhtáš dal maidge dehe ii. Na ii son dál ballan ahte nieida ii beassan konfirmerejuvvot, go son diđii ahte nuorra báhppa ii sádde ovttage ruoktot konfirmerekeahttá. De nieidariehpu šattai konfirmerejuvvot maŋŋel dan guđa vahkkosaš skuvlla – oktan earáiguin geat ledje ovtta dásis suinna vátna dárogielmáhtu dáfus. ¶
De mii leat ollen 20. čuohtejahkái, nuppiin sániin dan áigái mii lea 1905 maŋŋil. Álgá ođđa áigi. Finnmárku dahkko sierra skuvladirektorahttan, ja das lea juohke dáfus áicevaš ja árjjalaš skuvladirektevra. Su evttohusa mielde dat heaittihuvvo ge Romssa gávpoga oahpaheaddjiskuvlla sámi suorgi. ¶
Álgobáliid lei oalle váttis áigi ollu mánáide moattegielat guovlluin. Boares oahpaheaddjebuolva jávká, ja ođđasat bohtet sadjái. Ođđa oahpaheaddjit álget dáruiduhttima eai ge ane sámegiela veahkkegiellan. Ollu skuvllain ledje sámi mánát eanetlogus, ja sámegiella lei sis ruovttugiellan sihke olgun ja viesus. Skuvllas adnui dušše dárogiella. Muhtun biiriin gal oahpaheaddji vel muhtun áigge anii sámegiela veahkkegiellan, go ii orron oaidnime eará vejolašvuođaid. Soames earát ges duollet dalle iskkadedje leat go mánát ipmirdan. Ja de fas doapmat viidáseappot, go diibmoplánas ledje dievva fágafáttát maid galge ollet guorahallat juohke beaivve. Girjeránsel losui jagis jahkái, go juohke skuvlajagi álggus galge boahtit ođđa girjjit. Ii ovttasge lean šat dilli sámástit – ii ge dat anihan šat skuvllas. ¶
Bisánehkot dál oanehaš ja geahčastehkot mot lea mannan. Lea go sámi álbmogii leamaš bahán dat hoahppu mii lea dán áigge? Dehe dat go rittu sápmelaččat leat áibbas dáruiduvvan. Dasa lea vástádus: ii leat. Sáhttá roahkka dadjat ahte sápmelaččat leat gierdan rievdadusa. Leat gal sin searvvis nai ollu robotat, das ii beasa eret, muhto gal dakkárat leat dáru álbmogis nai. ¶
Čájehuvvo ahte go sámi álbmot dáruiduvai ja čuovuhuvvui mielde ovdáneapmái, de nagode sii gilvalit dáru sogalaččaiguin, sihke bargguin ja girjjálaš oahpa dáfus. ¶
Ollugat oaivvildit ahte sápmelaččaide lea leamaš vahágin badjelmearálaš giellapolitihkka, go sii eai hálit dál dovddahit iežaset gullevašvuođaset, ee eai duosttastuva hupmat ruovttugielaset, eatnigielaset. Mii dasa lea sivvan? Vuosttažettiin: Sii hálidit eallit Norgga ássin ja dasa gullá dárogiella ja dáččaid vuogit ja vierut. Ja de vel okta – ja dat soaitá ge váldosivvan. Dat sápmelaččat guđet dál leat badjel 40 jagi boarrásat, muitet 20–30 jagiid vátna áiggi. Vaikko eai dieđe ge dan ieža, de jurddašit sii ahte sámegiella gullá dan heajos birgenláhkái mas sii bajásšadde, ja dárogiella, dáru vuogit ja vierut gullet ges buresbirgejeaddji dáru álbmogii geaid sii dovde. ¶
Boađusin das šaddá ná: Sápmelaš lea geafi ja heitot, muhto dáččavuohta dahká buori birgenlági. Lea roahkka vejolaš ahte dakkár jurddašanvuohki lea darvánan sidjiide almma iežaset dieđu. ¶
Čohkkenvuogit leat daguhan ollu báikkiid ávdinin. Stáhta lea vel ruhtaveahki nai addán vai viesuid gaikkodit ja sirdet daid guovddáš báikkiide. Nu sii besse bargguide, ollásit earáid dássái. Nuorra bártnit geat ovdal ledje bivdán guliid das lahka áhčiideaset mielde, dat besse dál bargui trolariidda ja stuora bivdofatnasiidda. Muhtumat leat ožžon barggu stuora nuohtte-eaiggádiid fierbme- ja nuohttečivttašeaddjin. Danne go leat čeahpes čivttašeaddjit. Sii eai nagodan oastit gárvves dorske- ja sáidefirpmiid iežaset bivdui. Sii oste árppuid ja oaraid ja morde ieža daid bivdosiid maid dárbbašedje iežaset bivddus. Danne sii šadde issoras čeahpit moardit ja čiktit. Ja danne stuora nuohtte-eaiggádat váldet áinnas vuotnagáttiid nuoraid bargui iežaset fatnasiidda. Ja ollugat sis leat maiddái háhkan alcceseaset fatnasiid ja bivdobiergasiid áhpebivdui. Dovddan muhtun Oarje-Finnmárkku vuotnalačča. Áigá 6–7 jahkásažžan lei juo oahppan čivttašeaddji. Dál son lea trolabarggu jođiheaddji. ¶
Dat nuorat geaid dás lean namuhan, leat eatnasat Oarje-Finnmárkku vuonaid sámi nuorat. Nu guhká go sii orro ruovttus, de lei sámegiella sin ruovttugiella, vaikko máhtte gal maiddái dárogiela buori muddui. Ja go sii de álge bargguide, de ii hehtten giellavátni sin. Sii šadde dego oktan dárogielagiiguin. Bivdofatnasa giella lei dárogiella, ja gáddegiella ja gávpegiella maiddái dárogiella. Ja dárogiella lea šaddan ruovttugiellan maiddái sidjiide geat leat fárren eret ruoktobáikkiin ja ásahan sierra joavkkuid ja ruovttuid. Ja nu lea dárogiella šaddan goalmmát buolvva eatnigiellan. ¶
Ja bisanehkot dál fas ja geahčastehkot mot Finnmárkku vuotnagiliid dilálašvuođat leat, erenoamážit Oarje-Finnmárkkus. Mot dasto manná daiguin vuotnagiliiguin, guorranit go dat – vai báhcá go muhtun geardi vel dohko geat ellet nu go sin váhnemat leat eallán – vuotnabivdduin ja veahá eanadoaluin? Mot manná gielain? Sámegiella gal suige ceavzá doppe – oalát doaresbealde. Ja dat eallá bures doppe. Lea illudahttán mu oaidnit ahte sámegiella adno ruovttugiellan. Vaikko giella lea ge veahttan ja geffon sániid ja doahpagiid dáfus, dat lea goitge sámegiella – ja adno ain eatnigiellan. Min bargun livččii dasto movttiidahttit vel daid báhcán sápmelaččaid dáppe rittuin dikšut ja suodjalit dan kulturárbbi maid leat ožžon máttuineaset. ¶
«Dan beaivvi go sámegiella lea jávkan, de lea maiddái sápmelačča váldu dovdomearka jávkan.» . Buot sápmelaččat galggaše gozuid alde vai nu ii geavaše. «Allot fal vajálduhte máttuideamet buot das maid rievdadit ja jorgalit, go sii adde midjiide vuorkádávvira mii lea mihá stuorát go ollugat doivot. ((2)) ¶
((1)) Katekismusa vearša 1693 rájes, Norsk salmebok 548 ((2)) Dáid cealkagiid lea Ivar Aasen čállán, lávlagii ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Siri Broch Johansen (Govva: Svein Lund) ¶
Siri Broch Johansen (r. 1967) orru Deanus ja bargá dál luođučállin ja jorgaleaddjin. Son lea Sámi skuvlahistorjjá doaimmahusjoavkku miellahttu. Sámi skuvlahistorjjá 2-girjjis son muitala iežas historjjá. ¶
Dás son muitala Sieiddájoga mánáidpsykiátralaš divššohaga skuvllain. Dán oasi vuođđun leat skuvlla ja Finnmárkku fylkagieldda arkiivaoasit mat leat leamaš olahanmuttus. Son lea maid jearahallan ovddeš oahpaheaddji ja ovddeš oahppi. ¶
Ii leat šat mánáidpsykiátralaš ásahus Deanus, muhto lea leamaš 1961 rájes gitta suoidnemánu 2005 rádjái. ¶
Vuosttaš ásahus vuođđuduvvui Guhkesnjárgii Deanunjálmmis. Finnmárkku fylka dat vuođđudii ásahusa «hilbes gánddaid» várás 1961. Dán ásahedje ovddeš sundedállui, ja dábálaš doaibma álggii ođđajagis 1963. Álggu rájes geahččaledje ásahusa gánddaid bidjat Deanu skuvlii, mii lei uhca giliskuvllaš Bonjákasas. Muhto go gánddat láhttejedje viehka earáláhkái go eará oahppit, de skuvla ii birgehallan singuin. Skuvlajagi 1964/65 ja 65/66 čohkkejedje gánddaid nu gohčoduvvon áicanluohkkái. Ii dat ge doaibman, ja ođđajagi rájes 1965 šadde gánddaid oahpahit sierra visttis. Doppe eai lean ges ávdnasat, ja de álggii guhkes digaštallan dáid gánddaid skuvlafálaldaga birra. Boađusin šattai ahte Deanu gielda ásahii sierra skuvlla dáid gánddaid várás. 1966 čavčča skuvlaálgima rájes lei skuvla doaimmas. Deanu gielddas lei muhtunlágán šiehtadus Finnmárkku fylkagielddain, lea nappo jáhkehahtti ahte fylka dalle juo mávssii skuvlla goluid. Skuvla ii ožžon erenoamášskuvlla stáhtusa. Gielda lei stáhtas ohcan dakkár stáhtusa, muhto stáhta ii mieđihan. Skuvlla namma lei Guhkesnjárgga skuvla, ja dat lei doaimmas gitta 1987 rádjái. Dalle sirdojuvvui ásahus áibbas ođđa vissui Deanu šaldái, mii lei Sieiddájotgáttis. Ásahusa ođđa namman šattai Sieiddájoga mánáidpsykiátralaš divššohat, ja dasa gullevaš skuvla šattai Sieiddájoga skuvla. ¶
Sieiddájoga skuvla lei skuvla mii fárrii moddii. Álggus skuvla lei dalá rektora Hans Eriksena ja oahpaheaddji Randi Tennefossa kealláris, ja dasto lei gieldda dálus Fosseveien 16:s, gitta ođđajagemánu 1996 rádjái. Dalle besse viimmat fárret áibbas ođđa, stuorra skuvlavissui mii lei huksejuvvon aiddo de divššohaga lahka, ja vel lagabui Sieiddájohgátti. ¶
Olles Finnmárku lea álo leamaš Sieiddájoga divššohaga ja skuvlla ovddasvástádus. Miehtá Finnmárkku mánát gaskal 8 ja 12 jagi leat boahtán divššohahkii. Skuvla dieđusge galggai sin várás fuolahit oahpahusa dan botta go orro divššohagas, doallat oktavuođa ruovttuskuvllain, ja fuolahit ahte mánás šattai buorre sirdin ruovttuskuvlii fas go gerge divššohagas. Vaikko vel divššohat ja skuvla dáinna lágiin eaktudeigga nubbi nuppi, de gulaiga eanáš áigge iešguđetge hálddahusdássái. Guhká lei nu ahte divššohat gulai fylkagildii, ja skuvla gulai gildii. 1991 rájes 1999 rádjái gulai maiddái skuvla fylkagildii, muhto Deanu gielda doaimmahii dan liikká, ja fylka mávssii goluid. Easka 1999:s šattai skuvla ollislaččat fylkka vuollái, ja skuvlla bargit šadde viimmat fylkkagieldda bargin. ¶
Dán rájes eai ádjánan go golbma jagi ovdalgo stáhta válddii badjelasas buot dearvvašvuođaásahusaid. Dalle šattai fas nu ahte divššohaga bargiin ja skuvlla bargiin lei iešguđet bargoaddi. Viehka jođánit dan maŋŋá šattai čielggasin ahte Davvi Dearvvašvuođa stivra plánii Sieiddájoga mánáidpsykiátralaš divššohaga heaittihit. Suoidnemánu 1. b. 2005 ledje sihke divššohat ja skuvla báhcán historján. Skuvlaviessu vuvdojuvvui Deatnogátte sámiid searvái, mii dál jođiha sámemánáidgárddi bealle dálus. Nubbe oassi dálus lea leamaš Deanu sámeskuvlla lassilatnjan moadde jagi. Dál lea Tana fysikalske institutt láigoheamen lanjaid. Dáin lanjain gos moadde jagi dassái lei erenoamášoahpahus, lea dál hárjehallan ja ruvven. ¶
Jorunn Irene Trosten lea riegádan Girkonjárggas 1944. Son lea vázzán ovdaskuvlaoahpaheaddjioahpu Álttá allaskuvllas 1988–92. Maŋŋá son lea lohkan erenoamášpedagogihka Sámi allaskuvllas, ja lea bargan oahpaheaddjin Sieiddájoga skuvllas 1999 rájes gitta dassážii go skuvla heaittihuvvui 2005 geasi. Sieiddájoga skuvla šattai Irene maŋimuš bargobáikin. Dál son lea mannan ealáhahkii. Son orru Árbanatjogas, miilla máttabeale Deanušalddi. ¶
(Govva: Marit Broch Johansen) ¶
Sieiddájoga skuvllas lei buorre skuvlavisti, lei heivehuvvon daidda ohppiide, nu ahte galggai leat juohkelahkái daidda mánáide biddjon nu ahte sáhttet oahppat. Lei buorre oahppanbáiki mánáide. Mun oidnen man buorre veahkki dat lei mánáide. Muittán váhnema gii ii lean nu mielas ahte su mánná galggai dohko. Dat mánná lei min luhtte goit golbma mánu. Maŋŋá sáddii váhnen munnje giitosa. Son lei hirbmat eahpesihkar bidjat máná dohko, muhto son oinnii maŋŋá man buori veahki mánná lei ožžon. Son oinnii nuppástusa mánás, ja son lei maid olu oahppan ieš. Dát čájeha man dehálaš Sieiddájohka lea leamaš. Sieiddájohka lei veahkkin sihke mánnái, váhnemiidda ja ruovttuskuvlii. ¶
– Mo lei árgabeaivvi skuvllas? ¶
– Iđđedis lei oktasaš čoahkkaneapmi. Dalle leimmet ovttas, lei maid fárus okta olmmoš divššohagas. Čoahkkaneamis lei maid ulbmilin hárjehallat earáiguin leat ovttas. Mánát bohte Sieiddájohkii olles Finnmárkkus, ja dalle bohte sámegielat guovlluin maid. Oktasaš bottus iđđes láviimet hállat sihke dárogiela ja sámegiela. In leat goassige gullan dárogielat mánáid givssideamen sámegielat mánáid mangeláhkái. ¶
– Mii lei du erenoamáš ovddasvástádus? ¶
– Mus leamaš erenoamáš ovddasvástádus sámegielat mánáin. Sámegiela ektui lei nu ahte lei sámegielaoahpaheaddji vai galggai leat sámegielat fálaldat daidda mánáide. Ja nu lei ge. Lei oahpahus sámegillii juohke fágas. Mii geavaheimmet máná ruovttuskuvlla girjjiid. Muhtun mánát eai háliidan nugo matematihka sámegillii, dat lei sin mielas váttis. Dalle geavaheimmet dárogielat girjjiid dien fágas. Dalle lei álkit mánnái váldit oahpu vuostá, go lei eambbo miellagiddevaš mánnái. ¶
– Oahpahit go don ovtta vai máŋga máná ain hávális? ¶
– Mus lei okta mánná geasa ledjen oktavuohtaolmmožin. Muhto jus ledje guokte máná geat ledje sámegielagat, de leigga soai mu luohká mánát. Lei buorre oahpahanlágádus dien láhkái ahte doppe ledje 4–5 oahpaheaddji. Muhto nuppe dáfus ledje unnán mánát. In dieđe man buorre lea ahte oahppi lea okto oahpahusas guhkes áiggi. Livččii buoret jus livčče eambbosat. Muhto muhtun diimmuin ledje goit ovttafárus earáiguin, nu lei gal. ¶
– Ledje go seammá fágalaš ulbmilat dáinna oahpahusain go dábálaš skuvllaid oahpahusain, vai ledje go eará ulbmilat? ¶
– Ledje dieđusge dat fágalaš ulbmilat maid máná ruovttuskuvlla lei bidjan, mii čuovuimet dieđusge plána mii bođii máná fárrui. Muhto dieđusge bođii dakkár terapevttalaš bealli maid, ja mii geahččaleimmet čoavdit daid váttisvuođaid mat mánás ledje. ¶
– Lei go nu ahte sámegielbealli lei lunddolaš bealli olles skuvlaservvodagas? ¶
– Nu lei ge. Mun jáhkán dat maid bođii das go mii leimmet olu olbmot dáppe min guovllus. Sieiddájoga skuvla lei maid buorre báiki leat sámegieloahpaheaddji. Mun gal in goassige merkon dan ahte dárogiella vuittii, muhto lei dieđusge guovtti gillii go doppe ledje maid olu dárogielat mánát. Muhto nu lea obalohkái. Ii leat mihkkige vahágiid dát gal, ahte guokte giela leat ovtta sajis. Go dat ohppe eambbo váldit oktavuođa guovtte giela ektui. Ja olmmoš mearkkui máŋgii ná ahte dat mánát mat ledje dárogielagat dat vigge sámegiela sániid oahppat, goit gulai olmmoš ahte dat vigge hállat dan. ¶
Mun jáhkán ahte mii leat nu čadnon dan sámegillii. Lea hirbmat buorre go lea boahtán dien muddui go dál, muhto de lea badjelmeare ballu dárogielas. Mun jáhkán dat šaddá lunddolabbot jus lea eambbo ovttas, lunddolabbot guovttegielatvuohta. Go dat šaddá nu ahte don leat olles áigge čuollamin dan sámegiela ja dárogiela ja sámegiela ja dárogiela. Mun jáhkán dat galggašedje eambbo bidjat maid sámegiela dábálaš skuvllaide, nu ahte šaddá eambbo guovttegielatvuohta, ja de eambbosat dohkkehit dan. ¶
Mun lean johtán olu skuvllaid mielde miehtá Finnmárkku, go mus eai lean dušše sámegielmánát. Mus ledje maid dárogielmánát muhtumin, ja go boađát dárogielskuvlii don it gula maidege mii gullá sámegielskuvllaide. Galggašii gullat eambbo sámegiela maiddái dáin skuvllain, galggašii leat oahpahusfálaldat. ¶
– Manne johtet mánáid ruovttuskuvllaide? ¶
– Mun gárten observeret, geahččat mo doppe manná, háleštit oahpaheddjiiguin dan birra maid oidnen, rávvet sin, digaštallat mo buoremus lági mielde sáhtii máná veahkehit. Ruovttuskuvllain jearadedje dávjá dušše fágalaš beliid, sii orro jurddašeamen dušše skuvlafágaid. Skuvllat eai jearran veahki daid mielalaš beliide. Juološedje gal oahpaheaddjit eambbo jearahit erenoamášpedagogalaš oahpaheddjiin veahki. Ulbmil galggašii leat ahte oahppodilli galgá leat nu buorre go vejolaš, juohke oahppái. ¶
– Mo ovttasbarggaidet Sieiddájoga mánáidpsykiatralaš divššohagain? ¶
– Mis ledje oktasaš čoahkkimat juohke máná ektui. Juohke mánnái lei bargojoavku. Mii leimmet skuvlla bealis maid fárus čielggadanbarggus, barggaimet ovttas buohkat: skuvla, divššohat, váhnemat ja ruovttuskuvllat. Lei hui olu oktasašbargu divššohaga ja skuvlla gaskkas. ¶
– Mo lei proseassa go skuvla heaittihuvvui? ¶
– Go divššohat bođii stáhta vuollái, de álggii Davvi Dearvvašvuohta dan seammás hállat ahte áigo heaittihit dan. Ja go skuvla lei čadnon divššohahkii, de fertii fylkagielda heaittihit skuvlla maid. Mun bargen skuvllas gitta lohppii. Lei lossa loahppa mis buohkain, go diđiimet ahte ledje ain olu mánát geat dárbbašedje veahki. Oinniimet man buorre ávki lei das. Ja de fertiimet loahpahit. ¶
Álggos unnidedje oahppilogu. Maŋimuš skuvlajagi ledje dušše 3 oahppi. Bealli oahpaheddjiin heite maid dalle. Mun gal šállošin hirbmadit go sii dan dahke. Mun beafaštuvven, go buvttiimet olu áššálaš ákkaid, muhto sii ledje juo mearridan heaittihit divššohaga. ¶
Divššohaga sadjái álggahedje johttijoavkku, mii galggai johtit mánáid ruovttubáikkiide ja dien láhkái veahkehit sin. Ovttaláhkái sáhttá jurddašit ahte mánát eai galgga eret ruovttus, muhto ollugiidda lea ávki beassat eret ruovttus. Dalle oidnet áššiid earáláhkái. Sii leat hárjánan ruovttus stivret, eará báikkis besset earáláhkái hárjánit. Sieiddájoga mánát han besse ruoktot maid vahkkoloahpaid, ahte dolle oktavuođa ruovttuin. Muhto lei okta psykologa gii lei guorahallan aiddo dien. Son gávnnahii ahte ii lean leamaš makkárge ávkin orrut divššohagas, muhto mun bealistan in jáhke dasa. ¶
Ledje hirbmat olu čeahpes fágaolbmot doppe barggus. Lean máŋgii jurddašan ahte lea ártet go heaittihedje divššohaga ja skuvlla, go lei nu buorre fágabiras. Lei dušše dát fálaldat sámegielat mánáid várás. Ja dat heaittihuvvui. Mii fálaldagaid leat sámegielat mánáid várás dál? Ii mihkkege! Mun in ádde dan Davvi Dearvvašvuođa stivrra. Mo dat leat dat olbmot go leat nu áddemeahttumat? ¶
Ronny Andre Lukkari lea riegádan 1984. Son lea Kárášjogas eret, muhto lea Deanus orron 15 jagi. Dál orru Tromssas, bargá biiladivodeaddjin doppe, ja sus lea maid bearaš doppe. ¶
(Govva: Siri Broch Johansen) ¶
– Goas bohtet Detnui ja Sieiddájohkii vuosttaš háve? ¶
– Bohten Detnui sullii 10-jahkásažžan. ¶
Álggus vázzen skuvlla Kárášjogas maid, ja johten Detnui. Ledjen guokte vahkku Deanus, vahkku Kárášjogas. Go ledjen Deanus, ledjen Sieiddájogas. Doppe ledje albma oahpaheaddjit. Doppe lei albma oahpahus. Lei erenoamášoahpahus, heivehuvvon aiddo munnje. Kárášjogas lei okta oahpaheaddji buohkaide, ii heiven munnje geas lea dysleksiija ja ADHD. Ja de ledjen veaháš udju, in jolgen lohkat ja čállit. Ja de skelbmošin vai beassat eret. ¶
Deanus lei skuvla mii lei sin várás geain ledje váttisvuođat. Sii bidje ovtta luohkkái sin geat heivejedje oktii. Rektor lei buohkaid jearahallan ovddalgihtii, vai gávnnahit geat heivejit oktii. Leimmet viđas min joavkkus. Lei vissa mearri man gallis sáhtte leat ovtta joavkkus. Mii eat gierdan seamma olu go dábálaš oahppi livččii gierdan, danin eai bidjan min stuorra luohkáide. ¶
Jus leimmet viđas ovtta luohkás, de lei okta oahpaheaddji. Buot ohppiin lei okta doarjjaoahpaheaddji, jus suhtai dábálaš oahpaheaddjái, de bođii diet doarjjaoahpaheaddji ja gálggai čuolmmaid. ¶
– Leiddet go juhkkojuvvon giela mielde? ¶
– Mun ledjen vissa okto dalle dan áigge geas lei sámegiella, ja mus lei okto okta oahpaheaddji. Dalle go bohten dohko, eai lean sámegieloahpaheaddjit nu olu, ja dalle lei bággu viežžat sierra oahpaheaddji munnje. Mus áhčči hállá suomagiela, ahte mus lei okta oahpaheaddji gii hálai suomagiela, ja okta gii hálai sámegiela. ¶
Mun in leat goassige leamaš nu gievra sámegiela čállimis ja lohkamis, muhto dat oahpaheaddji mii lei dalle, dat duođaid veahkehii mu. Kárášjogas in oahppan olus maidege, muhto Sieiddájogas eai addán vuollái. Ja go in gierdan, dat dikte mu veahá nágget, ja de hálle muinna mo áššit galget leat. Sii áddejedje ahte ii lean nu ahte ledjen nu hilbat, muhto sii hálle muinna, measta fillejedje mu skuvlabeŋkii fas. Dalle in liikon dasa, muhto dál smiehtan ahte lei hui buorre go eai vuollánan. ¶
Doppe ii lean nu mo dábálaš skuvllas, doppe ferte čohkkát 45 minuhta, it sáhte mannat váccašit dahje mannat olggos. Sieiddájogas lei nu ahte dat máhtte lohkat olbmuid, ja jus oidne ahte lea juoga mii givssida, de sáhtii váldit kvártta bottu. Dalle sáhtiimet ovddamearkkadihtii čiekčat spáppa, ja de fas mannat ruovttoluotta luohkkálatnjii. Ii lean mihkkege merriid maid galggaimet bargat, muhto lasihedje dađistaga barggu ja tiimmuid guhkkodaga. Loahpas lei lunddolaš ahte olmmoš nagodii olles skuvlatiimmu čohkkát. ¶
– Sieiddájoga mánát galge goas nu vuolgit ruoktot fas ...? ¶
– Go mannen ruovttoluotta Kárášjohkii, vigge ordnet oahpaheaddji dohko. Muhto dat ii meinestuvvan. Doppe lei dušše okta oahpaheaddji buot ohppiid várás, dat ii doaibman nu bures. Lei nu váttis go šadden luohkás mielde, ja mun lean dakkár gii ii nagot čohkkát jaska. ¶
Mun in máššan čohkkát 45 minuhta, dat ii meinestuvvon goassege. Dat lei dieđus ADHD dihte, muhto liikká. Vuosttas tiimmu nagodin čohkkát jaska, muhto nuppi tiimmus in šat nagodan. ¶
Mun ledjen Sieiddájogas gitta dassážii go in šat beassan, go šadden 12 jagi. Sii jerre mus áiggun go fárret ruovttoluotta Kárášjohkii, muhto in háliidan. Ledjen gullan ahte mu skihpárat Kárášjogas ledje álgán juhkat ja geavahit mirkkuid vaikko ledje dušše 12 jagi boarrásat. In háliidan dohko. Mun ledjen hirbmat váibmil návehiidda maid, ledjen lohkan ahte háliidan Sirbmái, go doppe lei mus okta fuolki. Ja de bessen dohko. ¶
Sieiddájoga skuvllas veahkehedje mu boahtit bajás, muhto Kárášjogas ii lean mihkkige munnje. Mu mielas lea agibeaivvi leamaš Kárášjogas nu ahte ii leat skuvla, lea eambbo dušše coggat mánáid dohko. Dás ii boađe olmmoš. ¶
Ledjen šaddan nu šiega, manai bures skuvllas, in háliidan šat Kárášjohkii. Mun smiehtadin ná, ahte áiggun go billašuvvat vai áiggun go šaddat olmmožin. Mun háliidin Sirbmái. Lei nu menddo garra biras Kárášjogas. ¶
– Maid de dahket, go it háliidan ruoktot fárret? ¶
– Dalle fárrejin Detnui ollásit. Ožžon ođđa bearraša, ja dát bearaš lei buorre bearaš. Ii dušše skuvlla olis, muhto eallima olis maid. Maŋážassii sirden Sirpmá skuvlii. Doppe sii fidnejedje áššiid doaibmat. Mus ledje buorit báhpárat, ja ožžon dalle sierra oahpaheaddji Sirpmás. Dat manai duođaid bures. ¶
– Dajat go dál ahte Kárášjoga skuvlavuogádaga geažil šaddet Sieiddájohkii? ¶
– Mun livččen dárbbašan mannat Sieiddájohkii vaikko mo de livččii. Muhto Sieiddájoga haga in livčče várra mun šaddan olmmožin. ¶
Ovdal go Sieiddájohkii algen, de ledjen mun 8-jahkásažžan juo geahččalan hášša, mun bolden vistti, mun suoládin biillaid. De árvidat maid Sieiddájohka lea mearkkašan munnje. Ledje olu buorit olbmot doppe. Okta gii barggai Sieiddájogas divttii mu boahtit sin geahčái veahkehit, bessen biillaiguin bargat. Bálkán ožžon pizza ja bruvssa. Ledjen áibbas vilda biillaiguin. Ledjen doppe measta juohke eahkeda. Singuin lea mus leamaš oktavuohta maŋŋá go gergen Sieiddájogas maid. Seammá olmmoš lea maid fidnen mu fárrui Skiippagurrafestiválii, mun lean bargan eaktodáhtolaččat doppe juohke jagi. Dál lean fárus stivrras maid. Olbmot lohket don leat jalla gii gillet nuvttá bargat, muhto munnje addá buori dovddu bargat festiválas. Dat eallin mii mus lei ovdal, dat ii lean eallin. ¶
– Maid jurddašit go gullet ahte Davvi Dearvvašvuohta áiggui heaittihit Sieiddájoga? ¶
– Dalle go gullen ahte sii áigot heaittihit Sieiddájoga, de šattai mus nu váivi. Mun smihtten buot daid nuoraid geat dál eai fidne veahki. Go mun muittán man garra dilli doppe lei, muhtumin fertejedje bargit máŋgga tiimmu doallat máná vai ii cuvke tiŋggaid dahje sorbme iežas. Muittán ovtta máná, son ii lean agibeaivve čuoigan. Sieiddájogas álggii čuoigat, ja dál čuoigá ain, lea birgemeahttun. Sieiddájohka dagai mu ja eará mánáid olmmožin. ¶
– Mo orru du mielas leamen ođđa fálaldat Kárášjogas, mii lea stuorát mánáid várás? ¶
– Mu mielas ii ábut bidjat dakkár fálaldaga Kárášjohkii. Kárášjohka lea dakkár báiki gos olbmot hállet. Nuorat eai boađe goassege luohttit daidda olbmuide geat doppe barget. Dat ii boađe doaibmat, mu mielas. Kárášjogas lea erenoamáš biras, lea juoga mii ii leat riekta. Hállanvuohki, láhttenvuohki ... . Kárášjohkii ii galggaše maidege bidjat. Kárášjogas leat olu nuorat geain leat váttisvuođat. Livččii buoret sidjiide beassat eret gilis, doppe lea dakkár givssidankultuvra. Nu mo ovdamearkadihti jus manat BUP-kantuvrii ((1)) , de fargga dihtet buohkat dan, ja de givssidit du dan dihtii. ¶
Maŋŋá go Sieiddájohka jávkkai, de lea biras Deanus maiddái šaddan garrasut. Eambbo gárrenmirkkut, partydop, lea duođaid váivi. Doppe eai leat olbmot šat geat nákcejit dan doalahit. Sieiddájohka lei fárus caggamin dien, muhto dál ... . Ledje máŋggas geat fitne doppe, ja dat njulge dalle. ¶
Go váhnemat eai ieža nákce stivret mánáid, de fidnejedje doppe veahki. Dál ii leat šat nu buorre fálaldat. Gii háliida iežas máná doalvut Kárášjohkii? ¶
Diet mii lei Deanus, diet lei dego paradiisa, mu čalmmiin goit. ¶
Mun in dieđe gos mun livččen otnán beaivve jus in livčče beassan Sieiddájohkii dalle. Mus lea áibbas buorre dilli dál. Diet lea buot vássán áiggi. Mus lea bearaš Romssas, ja váhnemat Sirpmás. Dát lea mu bearaš eallinahkái. ¶
((1)) BUP = Barne- og ungdomspsykiatrisk poliklinikk (Mánáid- ja nuoraidpsykiátralaš poliklinihkka) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Ragnhild Sandøy (Govva: Haavard Stangnes, Nordlys) ¶
Go Deanu skuvlastivra álggahii sámegielgildosa skuvllas 1892:s, hárbmadii dát álbmoga, ja vuosttaldeapmi bisttii moaddelogi jagi. Dattetge šadde dán áigge guhtta Deanodaga ((1)) sápmelačča oahpaheaddjin, ja oktiibuot ledje sii oahpaheaddjin 1912 rájes gitta 1960-logu loahpageahčái. Okta sis lei Pavel Anderssen, ja dás čállá su nieiddanieida dán guhttasa birra ja guđe ládje sii ledje mielde dáruiduhttime Finnmárkku. ¶
Ragnhild Sandøy lea riegádan 1953:s ja bajásšattai Sállannuoris, Sunnmøres ja Sálttos. Son lea Norgga eanandoalloallaskuvlla luondduhálddašankandidáhta, ja lea lohkan arkeologiija ja sámegiela Romssa universitehtas. Son lea bargan earret eará Boazodoallohálddahusas, Stáhta vuvddiin (Statens Skoger), Dutkanráđis (Forskningsrådet) ja Romssa gielddas. Son lea orron Romssas 1988 rájes ja lea dál Jiekŋamearrarittu olgonastinráđi (Ishavskysten friluftråd) beaivválaš jođiheaddji. ¶
Ragnhild Sandøy lea leamaš áŋgir sámepolitihkas, lea searvan almmolaš čielggademiide ja doaimmahan ja čállán ollu raporttaid ja artihkkaliid aviissain, áigečállagiin ja girjjiin davviguovlluid valljodathálddašeami, eanadaga, ja eanadathistorjjá birra. ¶
Dán girjjis lea son maiddái artihkkala Hámmárfeasta – gávpot man skuvlahistorjjás leat ollu "čázetnjunit" mielčálli ja lea leamaš veahkkin skáhppome arkiivamateriála ja boarráset artihkkaliid mat eai leat almmuhuvvon ovdal. ¶
Mu áddjá Pavel Anderssen, su oabbá Anna, ja sudno vilbealli ja oambealli Per ja Gunhild Pavelsen ((2)) šadde bajás Bonjákasas. Máttut johte buolvvas bulvii bohccuiguin Ohcejoga ja Anára ja Čorgašnjárgga/Johkannjárgga ja Deanodaga gaskka. Rájáid gidden 1852:s čuozai siidii garrasit, ja áddjá, Pavel Olsen Ravne, oktan vieljaidisguin ásaiduvve Deanuvutnii, ja birgenláhkin šattai guolásteapmi, šibitdoallu ja fanashuksen. 1883:s vuvddiiga soai eamidiin opmodagaska Gárggogeažis Deanodagas skuvlahuksensadjin Deanu gildii ja osttiiga stuorra opmodaga Bonjákasas, mas buot mánát dađis ožžo oasisteaset. Pavel Olsen Ravne maŋisboahttit (Bávvalaččat) ledje politihkkarat, gávpealbmát ja karismáhtalaš olbmot mat bisohalle gaskal eiseválddiid, searvegotti ja čeardapolitihka. ((3)) ((4)) ¶
Per Fokstad lea dovddus sámi giella- ja kulturdáistaleaddjin. Mun dihten ahte áddjá ollu dáfus jorralii sámis eret. Soai oruiga válljeme hui iešguđetládje. Manne? Mun háliidin diehtit eambbo. Mun jearahallen váhnemiinnán russolassii ja ohcen oktavuođa dán guhttasa fulkkiiguin, sin ovdalaš ohppiiguin ja báikkálaš historihkariiguin. Mun lohken buot maid gávdnen Finnmárkku birra ja báikkálaš historjjá birra, buokčalin Sámefoandda (Finnefondet) ((5)) ja Skuvladirektevrra máhpaide Stáhtaarkiivvas. Mun vánddardin eanaluvvan bálgáin ja mátkkoštin áiggis ja sajis, suolggaid sáhtten oaidnit sin eallima, skuvllas ja birastahtti eanadagas. ¶
Stuorrafámut leat čuohtejagiid gilvalan oažžut válddi Finnmárkku valljodagaide ja álbmogii. Riikkarájiid earáhuhttin, ráđđenvuogit ja njuolggadusat leat guoskkahan earenoamážit Deanu ((6)) . ¶
Oahpaheddjiid raporttat 1900-logu vuosttaš oasis čájehit ahte earret stuorra guollevearain, lei rittu giella sámegiella. Sii geat vázze skuvlla Deanus 1880-logu rádjái ohppe lohkat ja čállit sámegiela. Stockfletha ((7)) mielde ledje skuvlaoahpaheaddjit sápmelaččat geat máhtte lohkat, ja gitta sullii 1870 rádjái almmuhuvvojedje oahppogirjjiid teavsttat sihke dárogillii ja sámegillii. ¶
1860 rájes sturro guolásteapmi ja gávppašeapmi, ja pomorgávppašeapmi lei rittu birgenlági vuođđun. Hápmandoaimmahat, mearkadoaimmahat ja čuovgadoardnadoaimmahat fuolahedje sihkkareappo johtaleami mearas, ja 1880:s earáhuvve kommunikašuvnnat poasttain, telegráfain ja ruvttofatnasiiguin. Dás lei ruhta dinemis, olbmot márre davás, guollevearat šadde ođđa čanastahkan Viestterállasis Várjjagii. ¶
Seammás nannii stáhta dilis sámi álbmoga hárrái lágaiguin ja doaimmahagaiguin. Eananvuovdinkantuvra (Jordsalgskontoret) doaimmahii «Stáhta eatnama» vuovdima eanančujuheami (jordutvisning), ja Eanadoallosearvi (Landbruksselskapet) oahpahii olbmuide eanandoalu birra. Topográfalaš kárttat ođđa báikenamaiguin ((8)) almmuhuvvojedje. Skuvla nannejuvvui oahppoáiggi lassánemiin, eambbo oahpaheddjiiguin ja Sámefoanda ruhtadii internáhtaid ja bálkálasáhusaid oahpaheddjiide. ¶
Virgegiella, gávpegiella ja skuvlagiella lei dárogiella ((9)) , dattetge bisui sámegiella eatnigiellan rittus gitta 2. máilmmisoađi rádjái. Dievddut ledje jávkosis áigodatbarggus ja guolásteamis, ja nissonat ráđđejedje fas ruovttus viesus ja návehis. ¶
Sieidevuotna lei vearra olggut Deanuvuonas, dála Gáŋgaviikka gielddas. Deanuvuona ja vel Ohcejoga sápmelaččat ledje guhká geavahan veara giđđabivddu olis. 1800-logu gaskamuttus ásaiduvve dáža guolleoastit deike, ja earát maid ásaiduvve verrii. Gitta 1000 bivdi leat suhkan Sieidevuonas. Vearra boldojuvvui soađis, muhto ii huksejuvvon ođđasit. Govviduvvon birrasiid 1910. ¶
(Govva: Johannes Øwre / Finmarksbiblioteket) ¶
Unjárgga mearrasámit, 1867. ¶
(Govva: Knud Knudsen / Várjjat Sámi Musea) ¶
Historjjálaččat lei Deanu gielda ja báhpasuohkan dat mii dál gohčoduvvo Vuolit Deatnu ja dasa lassin stuorra oasit otná Gáŋgaviikka ja Bearalvági gielddain. Dál dovdet eatnasat Deatnu-namain vuosttažettiin deanuin ja legiin ((10)) . Deanu álbmogii lei Deanuvuotna fatnasiiguin, guolástemiin ja bivdimiin sihke eallin ja birgenláhki. Lei lagas oktavuohta mearragátti ja siseatnama gaskkas. Dorskebivddu áigge giđđat ledje ollu Deanu ja Ohcejoga guolástansámit geat bivde suga Sieiddevuonas. ¶
Sámi kulturčuožžileamis jagi 1900 birrasiid ledje Deanuvuona gilit guovddážin. Johan Eriksen Soffa Stáhpogiettis doaimmahii ovttas Christian Andreasseniin vuosttaš sámi aviissa, «Muitalægje» 1873–1875:s, ja Ole A. Andersen doaimmahii «Nuorttanaste» Lávvonjárggas jagiid 1912–1916. Oallugat Deanus ledje aktiivvalaš digaštallit dain sámi orgánain. ¶
Suoidnemánu 1919:s dollojuvvui nubbi sámekonferánsa Bonjákasas, oasseváldiiguin gitta Mátta-Norggas ((11)) . Bygdene ved Tanafjorden var sentrale i den samiske kulturreisinga i tiårene rundt 1900. Johan Eriksen Soffa i Stáhpogieddi redigerte sammen med Christian Andreassen den første samiske avisa, «Muitalægje» i 1873–1875, og Ole A. Andersen redigerte «Nuorttanaste» fra Lávvonjárga i årene 1912–1916. Flere i Tana var aktive debattanter i disse samiske organene. I juli 1919 blei den andre samekonferansen holdt i Bonjákas, med deltakere helt fra Sør-Norge. ¶
T. v.: Johan Eriksen Soffa Stáhpogiettis lei johtti oahpaheaddji Deanuvuonas 1800-logu loahpas, muhto skuvlastivra buhttii su dáža seminaristtain. Son lei mielde álggaheamen ja doaimmaheamen vuosttaš sámi aviissa, «Muitalægje» (1873-75) ja son šattai maŋŋá Norgga Sámemiššovnna vuosttaš sámi emissearan. ¶
(Gova luoikan Noras govvavuorká / Aage Solbakk) ¶
T. h.: Ole A. Andersen Lávvonjárggas lei Nuorttanastte doaimmaheaddji 1912-16. (Gova luoikan Yngve Johansen) ¶
Deanuvuonas lei sámegiella nu dadjat áidna giella. Maŋŋil rádjegiddema bohte moanat kveanabearraša Deanuleahkái, ja Bonjákasas, Bovccás ja bajás leagis hállojuvvui suomagiella/kveanagiella sámegillii lassin. Guhkesnjárga lei dárogielat báiki, gos lei báhppa, doavttir, sundi, gávpi, poasta ja telegráfa. Doppe muhtin bearrašiin ledje dárogielat viessooahpaheaddjit. Skuvlastobožiin ja -gođiin skuvlejedje sámi oahpaheaddjit. Birrasiid 1900 bohte sisafárrejeaddjit máddin; oahpaheaddjit, luoddabargit Idjavuonduoddara badjel ja ođđaássit Máskejohkii ja Luovttejohkii. ¶
Sihke 1919:s ja 1920:s lágiiduvvui sámi stuoračoahkkin Bonjákasas. Govva čájeha 1920-čoahkkima, masa serve čuođenáre olbmo. Dan čoahkkimii lei Bonjákasa nissonsearvi gorron leavgga masa lei čállon: Ædne vaimo vardda go manak su æi dovdad . Govas leat dát olbmot: 1. Klemet Pedersen Solbakken, 2. Hans Baukop, 3. Ole Erik Nilsen Tapio, 4. Kristine Pavelsen n. Lukkasen, 5. Marie Laura, 6. Berit Siri, 7. Karen Johansen, 8. Hansine Ravna n. Krogh, 9. Anna Mathisen, 10. Agnes Ravna n. Øvre, 11. Sofie Olsen, 12. Louise Gakko, 13. Ragnhild Andersen n. Jensen, 14. Henrik Ravna, 15. Per Pavelsen Fokstad, 16. Nils Pavelsen, 17. Sabba Sabbasen, 18. Jakob Tapio, 19. Gunhild Mathisen n. Solheim, 20. Marit Olsen, 21. A. O. Henriksen, Lávvonjárga, 22. Anna Pavelsen n. Samuelsen, 23. Marit Sofie Pavelsen n. Henriksen, 24. Gunhild Anderssen n. Hirsti, 25. Samuel Olsen, 26. … Pavelsen, 27. Ragnhild Katrine Lavde n. Børresen, 28. Josef Pedersen, 29. Hans Lavde?, 30. Ole Johansen, 31. Magga Henriksen, 32. Journalista-párra, 33. John Haug, 34. Elsa Laula Renberg, 35. Daniel Mortenson, 36. Lars Pedersen, 37. Marit .. , 38. Per Hirsti, 39. Isak Hirsti, 40. Inga Iversen 41. Anna Samuelsen, 42. Ellen Marit Wigelius, 43. Ellila, Nr. 15. duohken: Ole Henriksen ¶
(Govva: J. W. Holm. Luoikan Noras govvavuorká. Sárggus lea girjjis Solbakk: ¶
- dasgo eallin gáibida min soahtái / - selve livet kalder os til kamp ¶
. Cálliidlágádus 1999) ¶
Bismavisitásas Deanus bivddiiga guokte nuorra sámegándda bismma Johannes N. Skaaras veahki risttalašvuođaoahpahussii sámegillii. «Sámegiella lea váibmogiellamet, ja jus mii galgat áddet daid vuoiŋŋalaš duohtavuođaid rievttesládje, fertet mii beassat gullat daid váibmogillii.» ((13)) ¶
Skábmamánu 22. beaivvi 1892:s mearridii Deanu skuvlastivra ahte sámegiella ii galgan leat risttalašvuođa oahpahusgiellan iige eará fágaid veahkkegiellan. Ollu váhnemat dolle dalle mánáideaset eret skuvllas, 1893:s lei skuvlajávkan 15 %, jagi ovdal lei lohku 8,5 %. Suohkanbáhppa Berglanda ((14)) , vuohki jođihit suohkana ja skuvlastivrra dagahii moivvi. Randi Thrane1 čálii ahte jávkan lassánii hirbmosit 1893:s ja ovddosguvlui, juoga maid sihke son ja dalá skuvlastivra čilgejit geafivuođain ja gaskkaiguin. ¶
Deanodaga ja Stáhpogietti skuvlabiire váhnemat čálle ođđajagemánu 13. beaivvi 1896:s reivve Deanu skuvlastivrii ((15)) , mas huvdejedje báhpa ja eiseválddiid biibala dadjanvugiiguin. Sii ovddidedje vuosteháguset dán vuostá 1) ahte oahpahus buot fágain lei dárogillii, 2) ahte dr. Erik Pontoppidana čilgehus lei hilgojuvvon 3) ahte Nordahl Rolfsena lohkangirji geavahuvvui lohkangirjin. Reivve čálli lei John Samuelsen Måsø (Gándda-Jovnna), gávpealmmái Gárggogeažis. Ovdaolmmoš ii bidjan goassege reivve skuvlastivrra ovdii. Reive deaddiluvvui «Nuorttanasttes» guovvamánu 28. beaivvi 1903:s. Digaštallan mii čuovui biepmai moivvi maid stáhta lei dagahan go bijai gáržžidemiid deanusápmelaččaid eanan- ja čáhcegeavaheapmái. ((16)) ¶
Deanu skuvlastivrra mearrádus bisui ja bijai garra rámmaid oahpaheddjiid bargamii skuvllas, gosa eatnasat álge almmá máhtekeahttá dárogiela. Beroškeahttá dás áigo guhtta Deanuvuona nuora vázzit oahpu. Oahpaheaddjiskuvla lei áidna vejolašvuohta, ja dohko lei luodda guhki ja moalkái. Dasto lei rahčat čađahit ja nákcet eksámena. Njealjis vázze oahpu Romssa semináras, sis fertii Anna duhtat 1-jagáš nissonoahpaheaddjikursii. Gunnar Olsen (Lille) Geresgohpis Juovlavuonas eret ja Per Erik Saraksen Ávskáris eret vácciiga oahpaheaddjioahpu Oslos. ¶
Dás govviduvvojit dát guđas ja sin dagut skuvllas ja servodagas. ¶
Mu áddjá, Pavel Anderssen (1887–1963) lei nubbin boarráseamos logi oarbinaččas. Váhnemat Anders Anderssen, Stáhpogietti-Ánde, ja Anna Pavelsen Ravna, Bávval-Ánne, leigga Deanuvuonas eret. Soai leigga garra oskkolaččat ja eliiga guolástemiin ja eanandoaluin Bonjákasas. ¶
1908 dahje 1909 bearašgovva. Váhnemat leaba Anders Anderssen (Stáhpogiette-Ánde) ja Anna Pavelsen Ravna (Bávval-Ánne). Ovdabealde Petter Erik, njeallje nieidda g. b. Ragnhild Kristine, Gunhild, Anna Katrine, Marit, njeallje gándda; g. b. Ole, Pavel, Nils ja Anders. ¶
(Gova luoikan Ragnhild Sandøy) ¶
Pavel čohkkii ruđa guolásteamis Sieidevuonas, ja vaikko áhčči eahpidiige, álggii son oahpaheaddjiskuvlii Romssas. Son áiggui «doaibmat Finnmárkkus iežan álbmoga (sámiid) gaskkas» son čálii stipeandaohcamisttis skuvladirektevrii. Maŋŋil eksámena 1913:s son lei sadjásaš oahpaheaddjin Sieidevuona – Guitanasa-biiriin olggumusas Deanuvuonas. 1914:s son oaččui oahpaheaddjivirggi Hámmárfeastta suohkanis, Skihččola – Rumašluovtta – Girkovuona-biiriin, maŋŋil oaččui Lávželuovtta – Rumašluovtta. Son lei moadde háve oahpogalledeamis Askov allaskuvllas ((17)) . ja eanadoalloskuvllas Bådådjos. Sus lea vuosttažettiin beroštupmi giehtaduodjefágaide ja eanangilvimii. 1920:s son álggii jođiheaddjin čáppa stáhtainternáhttii Jáhkogohpis. ¶
T. v.: Pavel Anderssen nuorran. ¶
(Gova luoikan Ragnhild Sandøy) ¶
T. h.: Dát reive maid Pavel Anderssen čálii skuvladirektevrii 1910 čájeha man váttisin sáhtii leat oahpaheaddjioahpu ruhtadit. Fuomáš ahte háliidii bargat «iežan álbmoga gaskkas (sápmelaččat)». (Gáldu: Romssa Stáhtaarkiiva) ¶
Son náitalii 1927:s Gerda Hartvigseniin, gii šattai mu áhkkun. Son lei Áhkárvuonas Fálás eret, lei 13 jagi nuorat go áddjá ja «seaguhus čearddat». Sudnos ledje guokte máná geat elle ollesolbmo ahkái. Jáhkogohppi lei guovddážis ja lei stuorra báiki gos lei guollebuvttadus, doavttir, sealgeeadni, ruvttofanas ja gávppašeapmi. Áhkku lei bálvalan njárgagonagasa Bull luhtte Reihvágis ja Grand hoteallas Hámmárfeasttas ja lei ollu háviid leamaš sadjásaš internáhttadálueamidin. Sudnos lei oapmedállu ja huksiiga geassesaji. Soai lovttiiga Jáhkogohpis. ¶
Pavel Anderssen čohkkái Gurutbellodaga ovddas gielddastivrras ja ovdagottis, skuvlastivrras ja fuolaheaddjiráđis. Son lei revisora gieldda ja oadjokássa ovddas ja Sállannuori seastinbáŋkku oaivámušgotti ovdaolmmoš. ¶
Čakčamánus 1944:s evakuerejuvvui bearaš Helgelándii, dás sii vulge Bergenii, gos áhkus lei oabbá ja guokte vielja. Duiskalaččat bolde measta buot visttiid Hámmárfeasttas ja Sállannuoris. Dušše Hámmárfeastta kapealla, áhku ja ádjá geassesadji ja vel moadde viesu báhce ceaggát. Áddjá gohččojuvvui Vuotnabađa skuvlaleirii. Doppe son lei dassážii go leaira heaittihuvvui 1949 čavčča, stuora oassi dan áiggis son lei skuvlastivrrárin. Áhkku lei sadjásaš internáhttadálueamidin Vuotnabađas ja maŋŋil moatti gaskaboddosaš internáhtas Sállannuoris. ¶
Fjordtuna jođiheaddjin ja skuvlagoziheaddjin 1950 rájes 1956 rádjái lei áddjá guovddážis skuvlavuogádaga ođđasithuksemis, ja ollu jagiid maŋŋil ealáhatagi čohkkái son ain skuvlagoziheaddjin. Son geavahii ollu návccaid ođđasitcegget Jáhkogohpi ja stáhtainternáhta, muhto maŋŋil soađi lei ollu riidu Sállannuoris. Skuvladirektevrra Gjermundsena ((18)) mielváikkuhemiin mearriduvvui skuvlastruktuvrra lávdadeapmi 1958:s. Dát čoavddus bávččagahtii Pavela. Fjordtunas šadde váttisvuođat, dát čuzii sutnje. Bávččagahtii maid ahte mánát oktan bearrašiiddisguin guđđe gieldda. Danne láittastuvaiga soai ja plániiga fárret máttás mánáid maŋŋái. Muhto guossástallama maŋŋil Møres 1959:s čálii son: «... Mun áibbašin davás Finnmárkui. Mun lean namalassii 100 % finnmárkolaš. Mun in livčče goassege sáhttán doahppáduvvat álbmogii dáppe ja sin vieruide ja dábiide.» Soai leigga huksen viesu Lávželuktii 1951:s, ja doppe bisuiga. Olles su virgeeallima son doaimmai skuvllas állannuoris, 1963:s son oaččui Gonagasa ánsomedáljja silbbas. ¶
Jáhkogohpi internáhta su. 1925. Pavel Anderssen gurut bealde. ¶
(Gova luoikan Ulf Jacobsen) ¶
Pavel Anderssen lei áŋgiris meahcásteaddji. Dá lea Jáhkogohpis dápmohiiguin maid lea bivdán Doaresvuonjogas Sievjjus. ¶
(Govva: Frida Evjen) ¶
Son máinnášuvvo árvvusadnojuvvon ja vuoiggalaš oahpaheaddjin. Son hálai sámegiela boarrásiiguin, muhto ii geavahan sámegiela skuvllas. Per Fokstada jurdagiidda son ii jáhkkán bearehaga. ¶
Son váccii háhtain ja fráhkain, ja servvoštalai alla seađot olbmuiguin ja kulturolbmuiguin. Vaikko áhkku máhtiige sámegiela bajásšattadettiin, de soai eaba geavahan goassege sámegiela ruovttus. Go son almmolaš lanjas konfronterejuvvui dážavuođain ja sámivuođain oktanaga, válljii son eret sámivuođa. Fertii leat leamaš stuorra persovnnalaš váivvádussan. Goappašat mánát vácciiga oahpaheaddjioahpu ja skuvliiga állannuoris muhtun jagiid, muhto fárriiga lulás. Maŋit buolvvat orrot bieđgguid Stordas Áltái. ¶
Son muitalii áinnas Jáhkogohpi birra, skuvllaid ja oahpaheddjiid birra Finnmárkkus, ja soađi ja evakuerema birra. Sus ja mu áhčis ledje ollu ságastallamat; eallima birra Deanus, olbmuid ja sárdnideddjiid birra, Sieidevuona, guolásteapmi ja bivddu birra. Soai digaštalaiga maiddái sámegiela ja grammatihka. Áhčči muitalii ahte áddjá lei Just Qvigstada informánttaid gaskkas sámegiel sániide ja báikenamaide. Ádjáš lei ollu oktavuohta Qvigstadain ja sus ledje ollu Qvigstada girjjiin. ¶
Áddjá lei oastán váhnemiiddis opmodaga, ja niehku lei álkis eallin Deanus. Muhto dohko ii hálliidan áhkku, son háliidii Romsii. Pavel jámii 1963:s maŋŋil guhkit buozalmasa. Maŋemus áiggi hálai son dušše áhkuin – sámegillii. Soai leaba goappašagat hávdáduvvon Lávželuktii. ¶
Per Fokstad (1890–1973) lei Nils Pavelsen Ravna ja Ravna Kristine Persdatter Ristena gánda Bonjákasas ja boarráseamos guđa oarbinaččas. Áhčči sáhtii dahkat gávppi vaikko mas ja sus lei váikkuhus ollu birrasiin. ¶
Nuorra Piera válddii oahpaheaddjieksámena 1912:s ja oaččui oahpaheaddjibarggu Dárusullo skuvlii ruovttugielddas. Dárusuolu, dárogillii Norskholmen, lei dalle unna guovddáš deanus, moadde kilomehtera lulábealde Ruostefielmmá ja das lei gávpi, poasta ja skuvla. ¶
Per Fokstad govviduvvon nuorran. ¶
(Gova luoikan Noras govvavuorká / Aage Solbakk) ¶
Sus lei njealje geardde oahppovirgelohpi; Askov allaskuvllas 1915–16, «Statens 4-maanedlige sangkursusas Oslos 1917:s, Woodbrooke College:s Birminghamas 1919–20:s ja Institut du pantheon de France Parisas 1920–21:s. Københámmanis son oaččui oktavuođa ruonáeatnanlaš birrasiin. ¶
1933:s son náitalii 22 jagi nuorat Aslaug Schønain Vuossegeassimis eret olggobealde Čáhcesullo. Soai oaččuiga vihtta máná. 1944 čavčča bearaš evakuerejuvvui Narvikii, gos boarráseamos nieida jámii tyfoidfebariin. ¶
Dárusullo skuvla boldojuvvui 1944:s, ii ge huksejuvvon ođđasit. Bonjákasa skuvla ii boldojuvvon, ja oahpahus álggahuvvui dás jođánit fas 1945:s. Dáppe oaččui Per Fokstad virggi skuvlastivrrárin. 1951:s huksejuvvui ođđa skuvla Bonjákassii, ja Guhkesnjárgga (Langnes) skuvlabiire heaittihuvvui. Ođđa skuvla oaččui dalle nama Tana skole, doppe lei Fokstad skuvlastivrrárin 1961 rádjái. ¶
Per Fokstad dagai iežas oainnusin nuorran juo sámegiela eatnigielaoahpu ovddas, earret eará 1917:s artihkkaliin Måvt daroduttem læi mu guovddo mu mannavuođa beivin ((19)) Sámekonferánssas 1919:s son veahkehii oažžut resolušuvnna mii gáibidii 1) sámegiella oahpahusgiellan golbma vuosttaš skuvlajagiid, 2) buot oskkuoahpahusa sámegillii, 3) dárogiela oahpahišgoahtit vierisgiellan. Son čuovvolii artihkkaliin Samiske tankar og krav ((20)) 1923:s ja smiehttamušain parlamentáralaš skuvlakommišuvdnii (1923–26). Son áŋgirušai oažžut sámi nuoraidskuvlla (álbmotallaskuvlla). Skuvladirektevra Chr. Brygfjeld barggai «dán sámiagitáhtora» vuostá nanu sániiguin. 1948:s searvvai son sámi skuvla- ja čuvgehusgažaldagaid rávvemii Skuvladoaimmahusa ovttastahttinlávdegoddái (Samordningsnemnda for skoleverket). ¶
Fokstadas ledje guovddáš doaimmat Bargiidbellodagas, earret eará Deanu sátnejođiheaddjin, fylkkaskuvlastivrra jođiheaddjin, Finnmárkku sámeráđi jođiheaddjin ja ráđđehusnammaduvvon Sámelávdegotti miellahttun 1956–59. Son searvvai ja logaldalai vuosttaš davviriikkalaš sámekonferánssas Johkamohkis 1953:s. Su maŋimus jagiid son earránii Bargiidbellodagas ja doarjjui ođđa sámepolitihkalaš lihkadusa. Son lei mielde álggaheame Norgga Sámiid Riikkasearvvi 1968:s, ja 1969 stuoradiggeválggain son doarjjui Sámeálbmoga listtu. ¶
Son oaččui stáhtastipeandda 1960:s ja jagi maŋŋá Gonagasa ánsomedáljja gollis. ¶
Son lei eambbo filosofa go pedagoga, ii ge lean álki čađahit su jurdagiid. Dáruiduhttininstruksa gustui ain ja nugo eanaš dan áigge oahpaheaddjit, son maid oinnii dárogielmáhtu dárbbašlažžan sámiid birgemii. Nils Evald Biti ja Kjell Ballari muitaleaba ahte son ii oahpahan goassege sámegiela, iige hállan goassege sámiid birra skuvllas ovdal go iežas maŋemus jagiid. ((21)) Son baicca dárkkuhii ohppiidasas rievttes dárogiela, maiddái risttalašvuođadiimmuin. «Dárogiella lea deháleamos», logai son ohppiidasas. Son lei streaŋggis, ja oallugat muitalit ahte son lei garas sin vuostá geat ledje heittogat dárogielas, earenomážit suomagielagiid. Dasa eai liikon váhnemat. Akšunerejuvvui oažžut Fokstada lihccojuvvot oahpaheaddjin ja Per Hirsti sáddii mánáidis eará skuvlii, muitaleaba Øyvind ja Harald Hirsti. Per Fokstad mánát eaba báljo áican dán, muitala su nieida Unni. Mánát vásihedje jidnes digaštallamiid fulkkiid gaskkas, muhto dovdde ahte bearaš lei árvvusadnojuvvon báikkálaš servodagas. Mátkkošteaddjit ja girjjit mat sis ledje ruovttus rahpe máilmmi, ja áhčči gehččojuvvui gelddolaš almmájin. ¶
Son válddii dárogielat goarggu. Gákti geavahuvvui earenoamáš dáhpáhusain, alpagahpir ja dokumeantamáhppa lei su dovdomearka. Eamit lei dárogielat, sámegiella ii geavahuvvon ruovttus, ja son ii oahpahan mánáidasas sámegiela. Mánát fárrejedje Lulli-Norgii ja Danmárkui, ja eamit fárrii lulás oanehis áiggi maŋŋil go son jámii. ¶
Fokstad lei kontroversiealla áiggistis. Su muitet sámi skuvlapolitihka dáistaleaddjin ja sus ledje gálggat oaidnit buriid čovdosiid sámegillii. Son ii duohtandahkan teoriijaid. Maiddái Per Fokstad lei beaktilis dáruiduhtti eallindáguinis. ¶
Per Fokstad ¶
(Govva: Ragnhild Ravna) ¶
Per Fokstad bearrašiinnis. Govva lea váldon Per Fokstada vistti olggobealde 1960:s. Gurut bealde su bárdni Are Fokstad, Per Fokstad, su eamit Aslaug Fokstad, nieida Unni Fokstad, Kirsti Foss, Karin Simonsen ja Sigrid Bertheussen. ¶
(Govva: Ragnhild Ravna) ¶
Gunhild Katrine Pavelsen Fokstad (1892–1973) válddii oahpaheaddjieksámena 1918:s. Maŋŋil barggu Skeavvonjárggas Nuorevuonas son bođii Čiestti (Fuglåsen) skuvlii Ceavccageađgenjárggas 1921:s. Earret ovtta jagi virgelobi 30-logus, son lei virgeeallimis lohppii Unjárggas. Son oahpahii sihke smávva- ja stuorraskuvllas Čiesttis, smávvaskuvllas Unjárggas ja internáhtas Stuorravuonas ((22)) . ¶
1943:s dieđihii skuvlastivra ahte Gunhild Fokstad lei áidna sámi oahpaheaddji Unjárgga gielddas. Son skuvlii gieldda eanemus dárogielat guovllus, ja dárogielat oahpaheaddjit skuvlejedje fas doppe gos eanas oahppit ledje sámegielagat. 20-logus ledje lulábeale vuona oahppit internerejuvvon Čistii, ja son oahpahii buot gieldda mánáid giehtaduojis Stuorravuonas. Son gal várra beasai geavahit sámegielas. ¶
Boaresárkku buvdda olggobealde Unjárggas su. 1925. G. b.: Hjørdis Nilssen, Gunhild Fokstad, amas, amas, Birgit Henriksen, amas, amas, Marie Henriksen, Matti Nilssen, Elise Nessan, Johannes Nessan. ¶
(Govva: Henrik Nilssen / Várjjat Sámi Musea) ¶
Govva lea jáhkkimis oahpaheaddjičoahkkimis 1930-logus. Gunhild Fokstad lea ovddimus olgeš bealde, su gurut bealde lea Hjørdis Nilssen, gii barggai oahpaheaddjin Unjárgga skuvllas. ¶
(Gova luoikan Várjjat Sámi Musea) ¶
1928:s son oassálasttii Unjárgga álbmotskuvlla skuvlaplána ráhkadeapmái. Moadde jagi ovdal lei Piera-vielja bidjan ovdan iežas sámi skuvlaplána, ja Gunhild ferte leat dovdan dán. Muhto plánas mii mearriduvvui Unjárggas eai vuhtton guđegeládje sámi dahje báikkálaš dilit. Mii eat leat gávdnan guđegelágan dieđuid geahččalii go Gunhild dás ovddidit eará ideaid go daid mat mearriduvvojedje. ¶
Soađi loahppaoasis váldui skuvla borramušrádjun, dalle ii lean skuvla. Duiskalaččat bávkaledje šalddiid, muhto báhtaredje dasto ja dalle sestojuvvui gilli 1944:s. Čiestti skuvla lei áidna skuvla gielddas mii ii boldojuvvon, ja oahpahus bođii fas jođánit johtui. Skuvlavisti čuožžu ain doppe, ii nu guhkkin eret Ceavccageađggis, beakkán kulturmuittus. ¶
Gunhild lei vuoibmái ja čeahppi mánáiguin. Lei somá vázzit skuvlla su luhtte, muitala Solbjørg Hirsti. Son lei čavges, veaháš jorbes nisu, álo čábbát gárvodan čuvllaiguin. Son orui oahpaheaddjiásodagas skuvllas buot jagiid. Øystein Nilsen muitala ahte son anii sámegiela sámegielagiiguin. Son lei čeahpes pedagoga, oahpahii dárogillii ja hálai sámegillii, muitala Anton Hoëm. Bjarne Hirsti oaivvilda son elii jaskes eallima «dábálaš skuvlarivgun». ¶
Čiestti skuvla ¶
(Govva: Bernt Thomassen / Ulf Jacobsena govvačoahkkáldat) ¶
Son ii lean aktiivvalaš fágapolitihkalaččat, 1934:s dieđihii son iežas eret Unjárga oahpaheaddjisearvvis. Son ii lean politihkalaččat aktiivvalaš, vaikko son doalahiige árvvuidis ja lei Olgeš-válljejeaddji buot jagiid. ¶
Gunhild bisui náitalkeahttá ja sus eai lean iežas mánát. Go Máret-oabbá oaččui jumežiid, válddii son lusas nuppi, Ingga, gii bajásšattái ja váccii skuvlla Ceavccageađgenjárggas. Gunhild doalahii sámivuođas ja manai bearraša lusa Bonjákassii dalán go lei friddja. Dáppe son lei aktiivvalaš máŋggaládje, ovdal soađi vujii son heastasáhtu áhčis ovddas. Astrid-goaskit muitala ahte son lei siivui ja utnolaš goaski stuorra bearrašii. Son anii goaskibiiddis divrrasin, ja Inga lei su váimmumánná. Rávisolmmožin ásaiduvai Inga Rogalándii. ¶
Penšunistan fárrii Gunhild Ruostefielbmái gosa son lei huksen viesu. Go son šattai dementa, juogadeigga goaskibat su ássat luhtiska. Son jámii Stavangerii, muhto lea hávdáduvvon Bonjákassii. ¶
Anna Katrine Anderssen (1897–1992) guttii nama «Frøken Anderssen» dahje maiddái «Pavel-Ánná». «Stuorra-Ánne», logai nuoramus viellja Piera, go son oaivvildii Anna lei beare válddálaš. ¶
Eatnis ávžžuhemiin, veahkehii Pavel-viellja su skuvlavázzimii. Son váccii ámtaskuvlla Čáhcesullos, Halsøy álbmotallaskuvlla Musseres ja 1-jagi oahpaheaddjikurssa Romssas 1920/21:s. 1921/22 oaččui son barggu Sállannuori gielddas, Skihččola – Girkovuona biirii. 1922:s manai son Davvi-Várjjagii, muhto máhcai ja skuvlii Girkovuonas – Jáhkogohpis. Son oaččui barggu Fjordtunas – Jáhkogohpis ((23)) 1927:s dalle go Fjordtun internáhtta gárvánii. Son oahpahii sihke smávva- ja stuorraskuvllas. ¶
Duiskalaččat válde háldoseaset Fjordtun internáhta, ja skuvla fertii ohcat gaskaboddosaš čovdosiid. 1944 evakuerejuvvuiga soai dálueamidiin Elise Solvangain Giehtavutnii. 1945 čavčča čohkkejedje son, Fálesnuorre-oahpaheaddji Isak Leiros ja buohccedivššár Lydia Hámmárfeasttas guovllu mánáid ja mátkkoštedje singuin Vuotnabahtii. 1949 rájes gitta dassážii go válddii penšuvnna 1961:s skuvlii son Fjordtunas, earret skuvlajagi 1951/52 go skuvlii Álttás. ¶
Anna Anderssen, jáhkkimis govvejuvvon Tromssas 1922, juste ovdal go bargagođii oahpaheaddjin Sállannuoris. ¶
(Gova luoikan Ragnhild Sandøy) ¶
Anna Anderssen gasku, Jáhkogohpi internáhta ovddabealde. Áibbas olgeš bealde «Frøken» Isaksen, «Issa», gii lei Jáhkogohpi internáhta vuosttaš dálueamit. ¶
(Govva: Pavel Anderssen) ¶
Soaitá son ražai disipliinna ja olahusaid jurdagiiguin? Máŋggas muitalit ahte son lei bahánihkkán oahpaheaddjin. Goaskkit Laila Jensen muitalii ahte go Anna-goaski skuvlii Ganešnjárggas, de son sáddii cuiggodanreivve váhnemiidda main ledje sin mánáid dihkit mielddusin! ¶
Son ii geavahan sámegiela skuvllas, muhto ii biehttalan dattetge sámivuođa. 1957:s lei stuorra oahpaheaddjičoakkán Kárášjogas. Doppe oassálaste sihke son, mu áhku, áddjá ja váhnemat. Áhččán muitalii ahte Anna geasehii sudno etniin miehtá gili oahpásmuvvat sudno sohkii. ¶
70-logus son osttii Deatnogátte nuoraid skearru ja lávllui mielde. Deatnu lei bassi. Son vuostálasttii Álttá–Guovdageainnu-čázádaga buođđuma. Ahte siidaguoibmi ja bellodatustit Haakon Henriksen ((24)) lei áŋgiris vuosttaldeaddji, váikkuhii gal várra dasa. Go Anna lei árvvas, bođii luossa, luopmánat, rievssahat ja bohccobiergu Deanus beavdái. Son osttii váhnendálu gosa son huksii bartta 1957:s. Dohko son mátkkoštii unnimusat oktii jagis, muhto son šattai máŋggaládje vierisin ruovttugilis. ¶
Anna ja Pavel Anderssen Kárášjogas 1930-logus. ¶
(Gova luoikan Ragnhild Sandøy) ¶
Anna Anderssen, govvejuvvon 1991:s, maŋimus háve go fuolkkit válde su mielde ruoktot buhcciidruovttus. ¶
(Govva: Torgerd Sandøy) ¶
Anna Anderssen bisui náitalkeahttá. Son huksehii viesu Lávželuktii 1953/54:s ja ásaiduvai dohko. Son lei viššal báikkálaš oahpaheaddjisearvvis ja Finnmárkku oahpaheaddjisearvvis. Sus ledje buorit dieđut ja kommenterii sin geain lei fápmu báikkálaččat. 40 jagis skuvllas ledje eatnasat sis leamaš su oahppit. ¶
Son guoskkahalai ollu áššiid ja dubmii dan maid son oaivvildii lei eahperisttalaš. Sus lei bastilis njuovčča mii várra dagahii su gáržžohallan dilálašvuođaide. Oktavuohta Pavel-vieljain šattai dađistaga váddábun. ¶
Sus lei buorre ekonomiija ja liikui gárvodit náhkkebiktasiin ja náhkkegahpiriin. Son humai sámegillii báinnahallan dárogiela, ja iežas erenoamáš hámiin ja vázzimiin lei su álki áicat. Son lei goaskin, muoŧŧán ja siessán moatte bulvii ja sus lei buorre oktavuohta bearrašiin. Reidar-muoŧŧaliin, gii lei Arbeiderbladet doaimmaheaddji, son gal čevllohalai. Sus lei buorre muitu ja muitalii áinnas dáhpáhusaid ja olbmuid birra. Son lei buorredáhtolaš gussiide ja árvvas. Opmodagas Deanus son attii Erling-muoŧŧalii Romssas. Son lei nanus ja roastil ja mátkkoštii girdiin miehtá riikka gitta maŋemus jagiide. 95-jahkásažžan son jámii Lávželuovtta buhcciidruktui ja luitojuvvui vuoiŋŋadeapmái Bonjákassii, váhnemiiddis báldii. ¶
Gunnar Olsen (Lille) ((25)) (1897–1977) váhnemat ledje Ole Olsen Lille Ravdne, Ávskáris eret Gohpi lahka ja Anne Berthe Clemetsdatter Klemetsen. Soai fárriiga Geresgohppái Juovlavuonas. Gunnar lei nubbin nuoramus gávcci oarbinaččas, sin áhčči jámii go Gunnar lei 13-jahkásaš. Son barggai guolástandoaimmahagas Strommavuonas ja sesttii ruđa skuvlavázzimii. ¶
Gunnar váccii Øytun álbmotallaskuvlla1 Ávanuoris ((26)) 1917:s. Skuvlla oamastii Sámemiššovdna, mii maiddái attii sutnje loana vázzit oahpaheaddjiskuvlla. Sus ledje stuorra váttisvuođat čállit dárogiela oahpaheaddjiskuvllas, muhto oaččui veahki skuvlaskihpáriin. Maŋŋil eksámena 1919:s, son ozai barggu ja sus ledje muhtun sadjásašvirggit Nuorta-Finnmárkkus. ¶
Gunnar Olsen 1921:s, go lei juste geargan oahpaheaddjioahpus. ¶
(Gova luoikan Magnhild Andreassen) ¶
Muorrala internáhtta ođasin, 1911. ¶
(Govva: Bernt Thomassen / Ulf Jacobsena govvačoahkkáldat) ¶
1921:s son oaččui barggu stáhtainternáhta jođiheaddjin Muorralvuona mearrasámi biires Muosáid gielddas. Dáppe lei moanaid jagiid leamaš riidu gaskal giliolbmuid ja oahpaheaddji, ja váhnemat ledje álggahan skuvlastreaikka. Gunnar Olsen gulahalai giliolbmuid gillii, ja dat adnui árvvus. ¶
Magna Johnsen Álttás lei internáhta dállodoalli. Soai náitaleigga 1925:s ja oaččuiga dađistaga čieža máná. Soai osttiiga opmodaga Čievrras, su. 1 km eret skuvllas, ja 30-logus huksii bearaš dohko. Sudnos lei eanandoallu ja soai buvttiiga mielkki internáhttii. Gilli lei skiipajohtolaga olggobealde, ja go dalle ii lean oktage gávpealmmái báikkis, de buot fertii dolvojuvvot fatnasiin. Internáhtta lei gili čoagganansadji. ¶
Gunnar Olsen govvejuvvon oahpaheaddjin oahppiidisguin Muorrala internáhtas 1939. Skuvla lei Gárggus Muorraljotgáttis. Oahpaheaddji guhte čuožžu gurut bealde lea frøken Hånes. ¶
(Gova luoikan Ole Bernt Lile) ¶
Muorrala internáhta viessosadji. Duiskalaččat bolde internáhta 1944:s, ja dat ii huksejuvvon fas deike. Dál leat dušše viessomuvrra bázahusat báhcán. ¶
(Govva: Ola Graff) ¶
Gunnar Olsen čilgii vuona birra ná: «Muorralvuotna lea earenoamáš čáppa vuotna,várit leat vuollegaččat ja állájit dássedit vulošguvlui meara guvlui. Guhkes mearragáddelinnjá lea hávskái.» Muorralvuotna lei várra ráhkis báiki sutnje. Magna lei bajásšaddan beahcevuvddiin ja manai dávjá Áltái geasset. Su oabbá náitalii Muorralii, ja dalle šattaiga soai oassin gili bearrašiin. Gunnar Olsen lei olmmošeaddjái, ja six-pence-gahpir lei su oaivegárvu. ¶
1944 evakuerejuvvui bearaš Stáiggui. Maŋŋil doaimma Vuotnabađa skuvlaleairras 1945–1946:s, fárrejedje ruovttoluotta Muorralii 1946:s. Ođđa internáhttaskuvla álggahuvvui seamma jagi, ii fal Gárggonjárgii, gos lei ceaggán ovdal soađi, muhto Čivrii, gos lei kájá ja gálvorájahat ja sierra čáhcehoidu. Njukčamánus 1947:s oahpahus 15–16-jahkásaččaide geaid skuvlavázzin lei boatkanan loahpageahčen soađi, ja 1947 čavčča rájes lei dábálaš skuvla. ¶
Eatnasat Muorralvuona ohppiin ledje sámegielagat. Gunnar lei fuolalaš dárogieloahpahusain ja hálai riikkadárogiela. Magna gal dáiddii oahppan veahá sámegiela, muhto dárogiella šattai ruovttugiellan, iige oktage mánáin oahppan sámegiela. Magnhild-nieida oaivvilda ahte son háliidii ahte mánáin galggai leat álkit boahttevaš oahpus go sus lei leamaš. Sus soaitá leamaš doaivva ahte sii galge oahppat sámegiela maŋŋil. Son divttii mánáid lohkat teavsttaid biibbalis. Sii eai ádden eai maidege, muhto áhčči lei duhtavaš mo ledje dadjan! Máŋggas mánáin šadde pedagogan. Ii oktage ása Finnmárkkus. ¶
Soađi maŋŋá huksejuvvui Muorrala ođđa internáhttaskuvla Čivrii. ¶
(Govva: Anny Karlstrøm) ¶
Gunnar Olsen ohppiidisguin Muorrala skuvllas, 1960. ¶
(Gova luoikan Magnhild Andreassen) ¶
Gunnar Olsen lei fárus ásaheame čuoigan- ja valáštallanservviid, ja lei gielddastivrras Gurutbellodaga ovddas. Son doaimmahii sotnabeaiskuvlla, ja son dulkui ipmilbálvalusaid Muotkki kapeallas, lei dávjá ovdalávlu ja čuojahii orgela nuohtaid mielde. Son doaimmahii ruovttugásttaid ja sárdnidii hávdádemiin. Son áŋgirušai Sámemiššovnnas olles eallima, vuvddii «Lappernes Ven» ((27)) , jorgalii sálmmaid ja Ole Hallesby sártniid ((28)) . Go son šattai penšunistan 1963:s soai fárriiga Áltái, gos son barggai muhtun sadjásašvirggiin. Son váccii giellakurssaid eaŋgalasgielas ja suomagielas, ja 1963 čavčča son logai sámegiela Oslo universitehtas. Norgga Sámemiššonsearvvi 75-jagi ávvudeamis 1963:s ovdanbuvttii son «Sámeálbmoga dearvvuođaid ja giitosa». «Hearrá Gonagas», Gonagas Olav, lei gussiid gaskkas. Son doalai maiddái sámegiel sártniid radios. ¶
Dáruiduhttin rittuin -artihkkalis atná son sámeáššiid árvvus. Son nugo earátge, almmatge árvvoštalai mearrasámi kultuvrra gálggaid vuosttaldit buorebun go maid dat ledje. Son lea hávdáduvvon Áltái. ¶
Per Erik Saraksen (1901–1989) bajásšattai nubbin nuoramussan njealji oarbinaččas Ávskáris, váhnemat leigga Sarach Olsen ja Inga Eriksdatter Lukkari, Ráttovuonas eret. Birgenláhki lei guolásteapmi ja smávvadállu. ¶
Deanodaga (Vestertana) skuvllas Gárggogeažis son ja eará mánát internerejuvvojedje loktii ja guđđojuvvojedje ollu iehčanassii. ((29)) Maŋŋil álbmotskuvlla son barggai guođoheaddjin ja guolásteaddjin. Maŋŋil ámtaskuvlla Deanus 1919:s, son dovddai ahte máhtii doarvái bures ohcat viidáseappot ja 1919/20:s son váccii Trondarnes (Runášši) álbmotallaskuvlla. 1920/21:s sus lei bargu vuorroskuvlaoahpaheaddjin Davvi-Várjjagis. Buoridan dihte dárogiela son váccii jagi Solborg nuoraidskuvllas Stavangeris. Eadni vuvddii gusa rábidan dihte mátkeruđa. Maŋŋil vel ovtta guolástanáigodaga son ozai Henrich Lyche 2-jagáš oahpaheaddjiskuvlii Osloi 1922–1924:s. ¶
Per Erik Saraksen ja Sabba Olsen nuorran. ¶
(Gova luoikan Turid Heimen) ¶
Bierggi skuvla ovdal soađi. ¶
(Gova luoikan Turid Heimen) ¶
1924:s son lei sadjásažžan Bierggis. 1925:s son skuvlii Máskejogas – Luovttejogas Deanus. Sihke skuvla ja orrunsadji lei heittot, ja son ozai ja oaččui skuvlavirggi Biergái 1926:s. 1930:s huksejuvvui ođđa skuvla Biergái, ja boares skuvla geavahuvvui dán maŋŋil ásodahkan. Seamma áigodaga náitaleigga soai Inger Sabbaseniin. Inger lei Guivvešgiettis Deanodagas eret. Soai oaččuiga dasto njeallje nieidda. 1932:s ásahuvvui stáhtainternáhtta, ja Saraksen oaččui jođiheaddjivirggi. ¶
Bierggi álbmogis ledje dáčča, sámi ja suoma máttut. Hans Kr. Eriksen muitala ahte guolástanáigodagas gullojedje buot Finnmárkku gielat ja suopmanat, ja unnit joavkkuin geavahuvvojedje buot gielat. Eatnasat ledje oadjebasat dárogielain go álge skuvlii. Dalle go Thor Frette ((30)) lei Bierggis 1955:s son deaivvai ollu suomagielagiid, vaikko sihke Saraksen ja su bargoskihpár Eriksen čuoččuheigga ahte suomagiella ii lean geavahuvvon máŋgga jahkái. ¶
Biergi lei ealaskas guolástusvearra gos liđđo searvvit, ja bearrašat golahedje áiggi bures. Soai eamidiin leigga fárddalaš bárra ja bures dohkkehuvvon. Saraksen lei ollu áigodagaid Gurutbellodaga ovddas gielddastivrras, skuvlastivrras ja soabadanráđis. Son organiserii gieldda skuvlagirječoakkáldagaid. ¶
Soađi áigge huksejedje duiskkalaččat stuorra batteriija Biergái. Gilli ii boldojuvvon 1944:s, ja maŋŋil go leigga leamaš moadde vahkku Kárášjogas máhcaiga, ja guovvamánus 1946 lei skuvla fas jođus. ¶
Saraksen lei čeahpes oahpaheaddji, ja Oddvar Støme ja Hans Kr. Eriksen muitaleigga ahte son movttiidahtii ohppiid, earenoamážit dárogielas ja historjjás. ¶
Eallin internáhttajođiheaddjin lei huššái, ja son ozai eará bargguid, ee. Deanus. 1958:s oaččui son barggu Gávvutnii Álttás, gos son lei 1965 rádjái go fárrii Bossogohpi skuvlii. 1963:s oaččui son Gonagasa ánsomedáljja silbbas. ¶
Sámegiella lei bára eatnigiella, muhto beaivválaččat hálaiga soai bures dárogiela. Deanodagas jorgaleigga sámegillii go deaivvadeiiga gili olbmuiguin. Maiddái soai válljiiga dárogiela ruovttugiellan, iige oktage mánáin oahppan sámegiela. Saraksena nieida Turid Heimen muitala ahte son ii vásihan ahte hállojuvvui sámegiella Bierggis, ja ahte lei váttis gulahallat áhkuiguin ja ádjáiguin. Golmmas Saraksena nieiddain orrot Finnmárkkus, okta Sørlánddas, guovttis šattaiga oahpaheaddjin. ¶
Miessemánu 17. beaivvi-ávvudeapmi Bierggi internáhtas 1960:s. ¶
(Gova luoikan Turid Heimen) ¶
Per Erik Saraksen ohppiidisguin Bierggi skuvllas. ¶
(Gova luoikan Turid Heimen) ¶
Saraksenis ledje ollu sáhkavuorut Sámeradios 1956 rájes gitta 1972 rádjái; guolásteami ja bivddu birra Deanuvuonas, Lofuohtas ja Vestlánddas, mearrasámiid birra ja skuvlahistorjjá birra Deanuvuonas. Báddemat leat dađi bahábut jávkan, muhto čállosiid mánusat lea áimmuin ja leat dehálaš muitaleamit mearrasámiid kulturárbbi birra. Radiosáttasártniinis son moaitá dáruiduhttima, maiddái iežas vásáhusaid vuođul. Son ii oro assosiereme dán iežas doaimmaiguin skuvllas. ¶
Per Erik ja Inger Saraksen leaba goappašagat hávdáduvvon Áltái. ¶
Skuvlastivrrat bidje virgái ((31)) dárogielat oahpaheddjiid sámegielat biiriide, ja sámegielat oahpaheaddjimiššot biddjojedje dávjá biiriide gos eatnasat ledje dárogielagat. Skiippagura ja Sirpmá biiriin leigga Anna Anderssen ja Gunnar Olsen ohcciid searvvis 1921:s. Biiriid mearrádus- evttohusas ledje sámi ohccit, muhto skuvlastivra háliidii vestlándalačča. Vaikko skuvladirektevrras leige negatiivvalaš mearrádusevttohus, oaččui Per Fokstad barggu Dárusullo skuvlii. ¶
Oahpaheddjiin lei bissovaš bálká, ja gulle ná daidda geat ledje privilegerejuvvon báikkálaš servodagas. Earenoamážit gehččojuvvojedje internáhttajođiheaddjit alladin. ¶
Nissonoahpaheddjiin ledje dávjá ovtta-jagáš oahpaheaddjikurssat, ja dábálaččat sii oahpahedje smávvaskuvllas. Sii galge addit smávva sámemánáide dárogiel gálggaid ja addit sidjiide oadjebasvuođa ođđa ja amas árgabeaivvis. Sii ledje váldoolbmot, muhto sis lei unnit bálká go dievdduin geat ledje bargoskihpárat. Go ledje dušše moattis Finnmárkkus eret ja vel eanebut eai ipmirdan sámegiela, ferte dávjá leat leamaš hui váttis gulahallat mánáiguin. ¶
Internáhtat ledje guovddáš ásahusat giliin. Dat adde bargosajiid ja oste gálvvuid ja bálvalusaid báikkálaš olbmuin. Internáhttajođiheddjiid ovddasvástádus lei dikšut mánáid, hálddašit oahpaheddjiid, dállodolliid ja viessovehkiid, rehketdoalu, boaldámuša liggemii ja čuvgii. Internáhttadoaibma válddii ollu áiggi ja fámuid. Oallugat internáhttajođiheddjiin doaimmahedje maiddái eanandoalu oktan šibitdoaluin sihke internáhta várás ja iežaset dállodollui. Daid searvvis leigga Gunnar Olsen ja Pavel Anderssen. Soai ja Per Erik Saraksen ledje jođiheaddjit olbmoagi, ja barge iežaset measta jámas. ¶
Ii oktage sis, ii Fokstadge, oahpahan mánáidasas sámegiela. Unnán dihte sii kultuvramassima birra maid sii dagahedje oapmahaččaide. Earret muhtun sániid ja dajaldagaid, ii máhte oktage sin maŋisbohttiin sámegiela. Ii oktage oro Deanus dahje doppe gos leat bajásšaddan. ¶
Sis lei ollu diehtu Deanu ja Finnmárkku birra, sámi árbevieruid, giela ja luonddugeavaheami birra. Sii ledje finnmárko- ja ruovttugillipatriohtat, sis lei sátni hálddusteaset ja ledje «muitaleaddjit». Sámi oahpaheaddjit ledje vátná dan áiggi. Sii livčče sáhttán dahkat ollu nannet sámi giela ja identitehta. Sin máhtu eai oaidnán makkárge riggodahkan skuvlaeiseválddit, eai ge báljo sii iežage ¶
Buot orru čájeheame ahte dát guđas barge oahpaheaddjidaguset nu go eanas oahpaheaddjit. Sii ledje barggánis ja čeahpes oahpaheaddjit. Buohkat ohce bálkálasáhusa Sámefoanddas, raporterejedje ovdáneami dáruiduhttinbarggus. Doaibman lei «dáruiduhttin», mii lei oahpahit mánáide dárogiela bures, addit sidjiide vejolašvuođaid buorrin norgalažžan. Buohkat doibme dáruiduhttin, sihke skuvllas ja ruovttus. ¶
Sin eallimat ledje máidnasat, čadnon lundui ja buressivdniduvvon guolásteapmái. Sii vásihedje lieđđuma Jiekŋaáhperittus luossagávppašemiin, goikeguliin, ebmos skuvlainternáhtaiguin, buriid kommunikašuvnnaiguin ja stuorra máilmmi impulssaiguin. Soahti okkupašuvnnain, njeaidimiin ja báhtaremiin guđii unnán áiggi sámi gažaldagaide. Maŋŋil soađi stivrii industrialiseren, guovdilastin, galbmasoahti ja ovttadatskuvla beaivválaš daguid. Oarje-Finnmárkkus šattai interneren Vuotnabađa skuvlaleirii ja ođđasithuksen lossadin. Nuorta-Finnmárkkus ledje muhtin gilit ja skuvllat mat eai boldojuvvon, ja sidjiide geat barge doppe oahpaheaddjin, áigi soađi maŋŋá ii šaddan nu gáibidahkesin go oarjin. ¶
Sii oidne ođđa áiggi ja dahke buoremusaset. Sin mielas lei diehttelas ahte sámegiella, eatnigiella, áimmahuššo ruovttus ja ahte sámi eallinvuohki ceavzá. Sin jurdagiid ja válljemiid ferte geahččat Finnmárkku giliid historjjá ja stuoraservodaga dáruiduhtti fámu čuovggas. ¶
1940:s bohte duiskkalaččat ja soađi drámá. 1944 čavčča áddjojuvvo olbmot eret viesuineaset ja ruovttuineaset ja 50 000 olbmo dolvojuvvojit lulás, gos sidjiide lei ollu ođas oaidnit ja ođđa fuomášumit. Maŋŋil soađi ráđđii rusttetdoaibma, ođđa ja buoret Finnmárku galggai čuožželahttot. Galbma soađi áigge radikála elemeanttat gozihuvvojedje ja návdojuvvojedje vearredahkkin, ja dát hehttii maiddái sámi kulturčuožžilahttima. Almmolaš doaimmahagat sturro ja levve, guolástan- ja eanandoallohálddašemiin, gieldahálddahusain ja dearvvašvuođadoaimmain. Dárogiella lei oktoráđđejeaddji giellan almmolaš hálddahusas ja bellodatapparáhtain. 1950-logu álggu rájes geavahedje dušše rávis olbmot sámegiela gaskaneaset, ja sámegiella eatnigiellan lei unnume rittus. ¶
Radiosáddagat sámegillii álggahuvvo 1946:s, ja dás šattai deanodatlaš Katrine Johnsen njunuš olmmožin ollu jagiid. Sámegielsáddagat dattetge eai sáhttán ollu hehttet giellamolsuma mii dalle lei jođus. ¶
Dáruiduhttin lea dáhpáhuvvan skuvllas, muhto dáruiduhttin lea lemaš stuorát servodatrievdadeaddji prošeakta mii lea dahkkon ollu arenain. Maŋit áiggis mii sáhttit oaidnit ahte dát guđas ja sin mieláigasaččat ledje beare luohttevaččat sámi kultuvrra vejolašvuođaide seailut. Leat go vásihusat áigeguovdilat odne? ¶
Odne lea sámi ohppiin riekti oažžut oahpahusa sámegielas, muhto ii guđegelágan ealáskahttinprográmma daid oallugiidda geat leat massán giela ja árbevieru, leat vel organiserejuvvon. Giella- ja kultuvraváikkuheapmi dáhpáhuvvet ain ođđa arenain ja hirpmus vuoitinvuimmiin. ¶
Guolásteami ja ođđa fápmoealáhusaid ráđđen lea olggobealde báikkálaš servodagaid. Unnit ja unnit sápmelaččat ellet luondduin dahje lahka luonddu mii gaskkustuvvo sámi dutkamis, dáidagis ja turistaindustriijas. Áltáášši loktii eatnamiid ja jávrriid suodjaleami beaivválaš áššin. Ođđa láhka lea mearriduvvon ja ođđa ásahusat nugo Sámediggi, Finnmárkkuopmodat ja Finnmárkkukommišuvdna leat ásahuvvon. Daid ođđa ásahusaid váikkuhusain kultuvrii ja ealáhusaide sámi eanadagain mii diehtit hui unnán odne. ¶
Lávželuokta, Jáhkogohppi, Biergi, Ceavccageađgenjárga ja Bonjákas leat šaddan eará báikin. Sállannuorri, Deanuvuotna ja Várjjat leat šaddan eará eanadahkan, Finnmárku eará eanan. ¶
Adressebok for Finnmark fylke med skatteligninger. 11. utgave. S M Brydes forlag, Oslo 1943 Altern, Håvard og Andersson, Stig: Eksemplet Hammerfest. Gyldendal Norsk forlag 1971 Anderssen, Pavel: Brev 1950–1963. Privat Andreassen, Magnhild Oline: Glimt fra Snefjords historie. 42 år i statsinternatets tjeneste. Eget forlag 2009 Brygfjeld, Chr.: Diverse brev 1923–1925. Skoledirektøren i Finnmark. Statsarkivet i Tromsø Frette, Thor: Kiberg. Notat 03.05.1955 Samisk Arkiv Gammelshaug, Magne: Norges Samemisjon - en kortfattet historisk oversikt. Norges samemisjon Hirsti, Reidar: Sameopprøret. Gyldendal Norsk Forlag 1994 Hirsti, Reidar: En symfoni med sterke dissonanser. I: Stenstad, Finn (red.): Nordnorske stemmer. Orkana forlag 1997 Hoëm, Anton: Fra noaidiens verden til forskerens. Novus 2007 Jakobsen, Ragnvald: Sørøysunds historie. Sørøysund kommune 1983 Olsen, Gunnar: Om fornorskninga av kystdistriktene. Notat 1964 Meløy, Lydolf Lind: Snøfjord internat. Skoledirektøren i Finnmark 1976 Meløy, Lydolf Lind: Internatliv i Finnmark. Skolepolitikk 1900–1940. Det Norske Samlaget, Oslo 1980 Nilsen, Øystein: Karlebotn skole 50 år. Glimt fra Nesseby skolehistorie. Nesseby kommune 2002 Pedersen, Steinar: Lappecodicillen i nord 1751–1859. Universitetet i Tromsø 2006 Pedersen, Steinar: Trekk fra historien til Deanu gielda – Tana kommune – med hovedvekt på noe eldre historie. Tana kommune 2002 Qvigstad, Just: Tromsø off. lærerskole Beretning for 1910–1913. Tromsø off. lærerskole 1914 Samuelsen, John: Skriv 13. januar 1896. I: Nuorttanaste 28. febr. 1903 Sandøy, Pål: Soga om Pavel Anderssen. Manus 2000 Saraksen, Per Erik: Brev til skoleinspektøren. 24.10.1962 Saraksen, Per Erik: Kåserier Sameradioen 1956–1972. Diverse manus er trykt i Tana Årbok Solbakk, Aage og Vuolab, Solveig: Deanuleahki sogat historjá / Tanadalen slekter historie. Čálliid Lágádus 2001 Tanens skolestyre: Skoleplan for Tanens folkeskoler. 1892 Thrane, Randi: Glimt fra Tana skolehistorie. I: Årbok for Tana 1984 ¶
Giitu buohkaide geat leat searvan bargui čohkket muitalusa dáid oahpaheddjiid ja sin áiggi birra: Unni Schøn Fokstad, Turid Heimen r. Saraksen, Magnhild Andreassen r. Olsen, Ole Bernt Lile, Pål Sandøy, Elisabeth Pavelsdatter Sandøy, Marit Jørgensen, bearaš Lille/ Kratteng, Øyvind Hirsti, Astrid Jørgensen, Bjarne Hirsti, Solbjørg Hirsti, Harald Hirsti, Kjell Ballari, Nils Evald Biti, Nils Ole Gaup, Simon Saraksen, Øystein Nilsen, Torbjørn Bjørkli, Anton Hoem, Oddvar Støme ja Hans Kr. Eriksen. ¶
((1)) Deanodat lea historjjálaččat leamaš vuolit Deatnu ja stuorra oasit Deanuvuonas. Dát duođaštuvvo ee. go Pavel Anderssen, gii šattai bajás Bonjákasas (gilis), logai son lea Deanodagas (siiddas) eret. ((2)) 1918 geavaheigga goappašagat dárogielat dállonama Fokstad goargun dan sadjái go Pavelsen. ((3)) Reidar Hirsti: En symfoni med sterke dissonanser . Girjjis: Stenstad, Finn (red.): Nordnorske stemmer . Orkana 1997 ((4)) Pavel Olsen Ravne bártniid gaskkas lei Nils Pavelsen. Muhtin su aviisačállagiin lea mielde dán girjjis, geahča artihkkala Skuvladigaštallan Nuorttanasttes . ((5)) Sámefoandda birra muitaluvvo ollu sajiin Sámi skuvlahistorjjás, ee. Henry Minde artihkkalis 1. girjjis. ((6)) Geahča ee. Steinar Pedersena čállosiid Lappecodicillen i nord 1751 – 1859 . Romssa universitehta 2006 ja Trekk fra historien til Deanu gielda-Tana kommune - med hovedvekt på noe eldre historie . Deanu gielda 2002. ((7)) Nils Vibe Stockfleth lei báhppa ja sámegieladutki ja váikkuhii ollu skuvlapolitihkkii áiggis 1820–50. Eambbo Stockfletha birra Hans Lindkjølena artihkkalis Sámi skuvlahistorjá 1-girjjis . ((8)) Kárttaid ja báikenamaid birra dáruiduhttimis, geahča Kaisa Rautio Helander: Namat dan nammii . Dieđut 2008, ja Yngve Johansen: Instruks for bruk av samiske stedsnavn på kart . Tana årbok/ Deanu jahkegirji 2007. ((9)) Dološ áigi lei čálalaš giella ja buorre muddui formálalaš njálmmálaš giella dánskkagiella. ((10)) Deanu ja Buolbmát gielda časkojedje oktii 1964:s. ((11)) Solbakk, John T./ Aage (red): - dasgo eallin gáibida min soahtái / - selve livet kalder os til kamp. Čálliidlágádus 1999 ((12)) Bisma Johannes N. Skaar vuolggahii Norgga Sámemiššovnna álggaheami 1888:s. miššovnnas ledje sámegielat sárdnideaddjit ja maŋŋil searvegottedivššárat. Ásahusat Deanus: Boarrásiidruoktu Juovlavuonas (1914), mánáidruoktu Hans Schanches Minne Guhkesnjárggas (1925) ja Deanodaga kapealla (1934). ((13)) Aslak Bergland lei suohkanbáhppa ja skuvlastivrra ovdaolmmoš 1892 rájes 1903 rádjái. Son gohčoduvvui «Sabetbáhppan». ((14)) Randi Thrane: Glimt fra Tana skolehistorie . I: Årbok for Tana 1984 ((15)) Reive lei čállojuvvon sámegillii ja lea geardduhuvvon dán girjjis, namahusa vuolde Deanodaga ja Stáhpogietti biire gáibidii oahpahusa eatnigillii . ((16)) Gáldut: Steinar Pedersen: Lappekodisillen i nord 1751–1859: Fra grenseavtale og sikring av samenes rettigheter til grensesperring og samisk ulykke . Sámi allaskuvla 2008. Regnor Solbakk: Samebevegelsen i Norge: idé og strategi 1900–1940 . UiT 1998 ((17)) Askov højskole Sønderjyllánddas Danmárkkus ásahuvvui 1865:s ja lei okta bajimus dánskka álbmotallaskuvllain N. F. S. Grundtviga árbevierus. Dohko bohte oahppit buot Davviriikkain, earret eará ollu oahpaheaddjit. ((18)) Gjermundsen lei áŋgir Bargiidbellodagas ja beroštii Finnmárkku ja skuvlastruktuvrra ođasmahttimis. ((19)) Artihkal prentejuvvui girjjis Hidle og Otterbech (red.): Fornorskningen i Finmarken , ja lea mielde dán girjjis. ((20)) Girjjis: Hannaas (red): Norsk aarbok 1923 ((21)) Geahča Ragnhild Ravna artihkkala Sámi skuvlahistorjá 2. -girjjis ((22)) Stuorravuonas lei stáhtainternáhtta 1933 rájes. ((23)) Dán áiggi vázze oahppit skuvlla 3–6 vahkku áigodagaid, nu gohčoduvvon «skuvlatuvrrat». Omd. sáhtii smávvaskuvla ja stuorraskuvla leat vurrolagaid. Oahpaheddjiin lei dávjá oahpahus guovtti skuvllas ja johtaledje daid gaskka. ((24)) Haakon Henriksen (1920–1980) Lávvonjárggas eret lei oahpaheaddji ja gielddastivralahttu Álttás. Son lei okta dain gii jođihii Álttá–Guovdageainnu-čázádaga huksema vuostálastima ja lei danne ee. Álttá–Guovdageainnu-čázádaga seailluhanlávdegotti jođiheaddji. ((25)) Son lei gásttašuvvon Gunnar Olsen Lille, muhto rávisin geavahii dušše Gunnar Olsen. Su maŋisbohttiid gaskkas muhtimat leat geavahan Lille dahje Lile, earát fas Olsen. ((26)) Øytun álbmotallaskuvla dahje Finnmárkku risttalaš nuoraidskuvla lei áibbas ođas 1917:s. ((27)) Sámemiššovdnasearvi almmustahttán 1910:s, 1925:s oaččui bláđđi nama Samenes Venn. ((28)) Ole Kristian Hallesby (1879-1961) lei teologiija professor Menighetsfakultetas Oslos ja Norgga lutheránalaš sismiššovdnasearvvi (Det norske lutherske Indremisjonsselskap) ovdaolmmoš. Son čálii ollu girjjiid ja lei dovddus iežas dogmáhtalaš ja soahpatmeahttumis sártniidisguin, main son čuoččuhii ahte buohkat geat eai lean dahkan jorgalusa šadde helvehii. ((29)) Geahča Per Erik Saraksena muitalusa dán girjjis: Muittut mu álbmotskuvlaáiggis, Deanodaga skuvlalovttas . (doaim.) ((30)) Thor Frette (1918–1987) lei bajásšaddan Kárášjogas ja lei 1949-62 NRK sámegiel sáddagiid prográmmačállin. Son šattai maŋŋil gielladutkin ja Oslo universitehta sámegiela lektorin, davvisámegiel báikenammakonsuleantan, ja Dáru–Sámi sátnegirjji čállin. ((31)) 1889 rádjái galggai suohkanbáhppa leat skuvlastivrra ovdaolmmoš. Gaskal 1889 ja 1959 lei suohkanbáhppa skuvlastivrra miellahttun. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Dáruiduhttima dehe sámegieloahpahusa riidu lea dego čađačuovvu oassin sámiid skuvlahistorjjás Norggas, dan rájes juo go eiseválddit álggahedje vuosttaš oahpahusa sápmelaččaide gitta otnážii. ¶
Namahus «dáruiduhttin» adno máŋggain iešguđetlágán sisdoaluin. Lea geavahuvvon dárogieloahpahusa birra sámiide, kvenaide ja eará unnitloguide Norggas. Dán mearkkašumis ii báljo oktage sáhte leat dáruiduhttima vuostá. Muhto eiseválddit leat gaskkohagaid sávvan ahte dárogiella galggai leat unnitloguid áidna giellan, ja ahte eará gielat eai galgan geavahuvvot skuvllas, eai ge girkus eai ge eará almmolaš oktavuođain. Dán girjjis oaivvildit vuosttažettiin dán giellamolsunpolitihka go geavahit «dáruiduhttin» -sáni. Sámiid hárrái dáruiduhttinproseassa mearkkašii giellamolsuma lassin garra deattu dasa ahte galget váldit alcceseaset dáčča kultuvrra, bivttasmálliid, eallinlági ja ealáhusaid. ¶
Sáhttá digaštallat man áigá doložis dáruiduhttin álggii. 1851 rájes dat lei čielga mearriduvvon stáhtalaš politihkkan. Muhto juo 1700-logu álgogeahčen fámolaš olbmot barge dan badjelii ahte dárogiella šattašii oahpahusgiellan ja ahte sápmelaččat galggaše molsut giela. Máŋgga áigodagas dat oaidnu hálddašii miššovnnas ja oahpahusas. ¶
1700- ja 1800-loguin lei dáruiduhttin eanas dánskkaiduhttin. ((1)) Dađistaga rievdaduvvui čállingiella dánskkagielas dálá girjedárogillii, ja dáruiduhttin-sátni lea maiddái geavahuvvon dán proseassa birra, ja jorgaleami birra girjedárogielas ođđadárogillii ja amassániid heiveheami birra dárogillii. ¶
Dán artihkkala maŋis čuvvot, oalle bures ortnega mielde, dokumeanttat dehe ovdamearkkat čállosiin main ákkastallojuvvo dáruiduhttima beali dehe dan vuostá, sámegiela geavahusa beali dehe dan vuostá. Daid mii leat deaddilan nu go ledje aviisačálusin, áigečállagiin dehe girjjiin. Mii leat lasihan daidda muhtun álgokommentáraid ja vuolitravdadieđuid, vai dálá lohkkiide livččii álkit ipmirdit daid. Dán álggaheamis mii leat bidjan dokumeanttaid historjjálaš oktavuhtii ja čállán čálliid namaid gassa bustávaiguin. ¶
Dán háve mii bisánit ovdal 2. máilmmisoađi álggu. Mot manai dáruiduhttimiin soađi áigge ja dan maŋŋil, dasa mii almmuhit dokumeanttaid Sámi skuvlahistorjjá boahtte girjjis. ¶
Dološ áigge gulai miššovdna ja sápmelaččaid oahpahus oktii. Sámi ássanguovllu ravddaid álbmoga geahččaledje báidnit risttalašvuođain ja miššoneremiin oažžu dadjat juo 1200–1300 logu rájes. Dán áigge goitge diehtit unnán katolalaš áigge miššovnna birra ja girkku giellageavahusa sámiid guovdu. ¶
1536:s šattai Norga Dánmárkui gullevaš riikan, dalle go Christian 3. buvttii deike reformašuvnna. Okta bealli Martin Luthera reformašuvnnas lei dat vuođđonjuolggadus ahte buot álbmogat galge beassat lohkat Biibbala iežaset gillii. Muhto go Danmárkkus-Norggas mearridedje bajimus eiseválddit reformašuvnna, de atne dan oktan vuohkin mot nannet gonagasa fámu ja dan guovtti riika oktan riikan. De sii maiddái navde ahte goappašat dat riikkat galge oažžut Biibbala riika gillii, namalassii dánskagillii. Vuosttaš Biibbal dánskagillii bođii 1550:s. Reformašuvnna geažil šattai girku stáhtagirkun mas gonagas lei oaivámužžan. Dat dagahii ahte bismmaide, báhpaide ja eará girkolaš bálvváide lei deháleamos bálvalit Ipmila dehe Gonagasa. Anton Hoëm lea cealkán nu ahte dat bismmat ja báhpat guđet vuoruhedje Ipmila, sii adde sápmelaččaide eváŋgiljoma sámegillii. Sii guđet vuoruhedje Gonagasa, sii adde dan dánskagillii ((2)) Dát vuostevuohta lea čuvvon girko ja skuvlla dán áiggi rádjái. ¶
Báhppa ja lullisámit (Sárggus: Ingunn Utsi) ¶
1631:s mearridii dánskka gonagas ahte goalmmádas diiddus (vearus) galggai mannat Finnmárkku báhpaide, «man ovddas sii ledje geatnegasat, sihke dáččaide ja sápmelaččaide gulolaččat sárdnidit, ja buoremus suohkaniid báhpat galge váldit iežaset háldui sápmelačča dehe norgalačča guhte galgá oahppat sámegiela, ja su galgá čuvgehit nu ahte son sáhtášii oahpahit sápmelaččaide mánnávuođaoahpa ja Ipmilbalolašvuođa...» ((3)) ¶
1707:s sáddii gonagas čállosa mas gohčui bismma Peder Kroga «1) bidjat moadde nuorra teologa almmolaš bálkká ovddas orrut 1–2 jagi sámi eatnamis vai oahpaše sámegiela, ja de máhtáše sárdnidit álbmogii sámegillii ja dasto maŋŋil biddjot virgái sámi báhppan, 2) cegget skuvlla sámi nuoraide ja doppe oahpahit sámi bártnážiidda katekismusa ja latiinnagiela.» ((4)) ¶
De ges bisma ii lean mielas dasa, son oaivvildii sápmelaččat galge hárjánit ipmirdit dánskkagiela, eai informahtorat galgan dárbbašit máhttit sámegiela. Go Miššonvirgegoddi dasto álggahii miššonbarggu mas Thomas von Westen lei jođiheaddjin, de riidališgohte das mot galge miššoneret ja man gillii galge oahpahit. Bisma ja miššonjođiheaddji sáddiiga goabbat reivve miššonvirgegoddái ja váiddiiga goabbatguommiska, muhto dat reivvet gal leat vissa mannan duššái dalle go Københámmana gávpot bulii 1700-logu loahpageahčen. Dain čálusosiin maid diehtit lea seahkálassii dánskagiella ja latiinnagiella. Krog čállá ahte son ii doaivvo (lihkostuvvá oažžut sápmelaččat dahkat jorgalusa dainna gieskat álggahuvvon kateketiseremiin.) ((5)) ¶
Thomas von Westena eatnigieloahpahusa jurdagiid mielde jorgalii su miššoneara Morten Lund Luthera uhca katekismusaža sámegillii. Dát lei vuosttaš sámegiel girji mii ilmmai Norggas. ¶
Riidu bisttii čađat 1700-logu. Maŋŋel go Thomas von Westen jámii 1727:s, de besse dáruiduhttima bealušteaddjit vuoittu beallái, muhto moaddelogi jagi maŋŋil ožžo fas sámegiela bealušteaddjit sakka eanet fámu. Sii guđet ledje doaimmas ovdal bismma Ludvig Harboe oaivvildedje ahte miššonearat ja oahpaheaddjit galge atnit dušše sámegiela, muhto son čálii 1748:s bagadusastis ođđa miššonearii: «Miššoneara ieš bargá viššalit sámegiela ja suomagiela oahppat, go nu son sáhttá alcces gullevaš sápmelaččaide sakka stuorát áhpun ja ovdamunnin, sin oahpaheamis ja ávdugasvuođa áššis. Nu maiddái son gohčču skuvlahoavdda oahpahallat dan giela man sápmelaččat ipmirdit. Goitge ii galgga dánskagiella healbaduvvot sápmelaččaid gaskkas ge, galgá baicca čavgadit bearráigehččot ahte sii ohppet maiddái dan.» ((6)) Dás mii oaidnit vuohččan virgeolbmá deattuheame ahte sii galget gulahallat sápmelaččaiguin sámegillii, ja seammás oahpahit daidda dánskagiela. Nu eiseválddit jáhkke dasa mii arvat maŋŋil gohčoduvvui guovttegielalašvuohtan. Vaikko Harboe dás doarju oahpahusa dánskagillii, de su oaivilat leat áibbas earáláganat go ovddit virgeolbmás Krogas, gii oaivvildii ahte sápmelaččat galge oahppat dánskagiela/dáru vai «heitet iežaset eatnigiela, sámegiela.» . Seammás sus lea eará oaidnu go Thomas von Westenis, gii deattuhii ahte sápmelaččat galge oahpahuvvot sámegillii, ii son obage ovddidan dárogiel- dehe dánskkagiel oahpahusa sámi álbmogii. ¶
Bisma Ludvig Harboe (Gova luoikan Nidaros bismagoddi) ¶
Harboe maŋis šattai Fredrik Nannestad bisman ja miššonhoavdan. Son oinnii 1752:s dan surgadis dili ahte ii oktage báhppa máhttán sámegiela, ja seamma jagi son lágidii Seminarium lapponicum vuođđudeami. Dan seminára jođiheaddjin lei Knud Leem, ja mii deaddilit dás oasi su Gjet-Kirjatzh, mii bođii 1764:s. ¶
Vaikko bismmain lei miehttemiella sámegillii 1743–73 áigodagas, de čađat fámolaš olbmuin stáhtahálddahusas lei áibbas eará áigumuš. Sin searvái gulai ámtamánne Gunder Hammer, gii 1758:s sáddii miššonvirgegoddái sámi nuoraid oahpahusa ja konfirmašuvnna guoskevaš evttohusa. Su mielas dat galggai dárogillii ja báhpat galge gieldit konfirmeremis sin geat eai lean oahppan risttalašvuođa dárogillii. ((7)) Maiddái moanat báhpat ja miššonearat oaivvildedje nu, ea. ea. proavas Hans Frugård Álttás, gii sáddii miššonvirgegoddái evttohusa ahte «sámegiela galggašii duššadit buoremus lági mielde» ((8)) Ollu miššonearain lei várra dakkár oaivil danne go sii eai ieža goassege lean nagodan oahppat sámegiela, nu go sin geatnegasvuohta lei ovtta gaskka. Álgoáiggiid gal eai ožžon miehttemiela. Bisma Johan Ernst Gunnerus vástidii 1759:s ahte sápmelaččat galge gal oahppat dárogiela, muhto «lei imaš go galgat bágget sin guođđit eatnigielaset, man sii ráhkistit seammaláhkái go buot máilmmi álbmogat ráhkistit eatnigielaideaset.» ((9)) Goitge lei ain beanta bággu heaitit sámegielain ja álgit dárogielain. Ámtamánne Christen Heiberg ja proavás Christopher Garmann evttoheigga ahte sápmelaččaid galggai gieldit náitaleamis jos eai lean oahppan dárogiela. ((10)) ¶
1774:s šattai dánskalaš Markus Frederik Bang bisman, ja son lei birgemeahttun garra sámegiela vuosttaldeaddji ja dajai ahte Ipmil ii gula sámegiel rohkosiid. Son daguhii ahte Seminarium lapponicum heaittihuvvui gonagasa mearrádusain 1774:s, ja das daddjo: «... Seminarium lapponicum lea heaittihuvvon, ja dasto galgá dárogiella šaddat sápmelaččaid giellan nai, ja nuorat galget gohččojuvvot oahppat risttalašvuođaset dárogillii.» ((11)) Bang lei nu garas gohččut dárogiela (dánskkagiela) oahpahusgiellan ahte son skuldui báhpaid ja miššonearaid geat ain atne sámegiela searvegottiineaset, ja son bearráigeahčai čavgadit ahte gonagaslaš «Gohččun ahte sámi nuorat gohččojuvvojit oahppat risttalašvuođaset dárogillii, galgá čuvvojuvvot» ((12)) ¶
Son guhte šattai bisman Banga maŋis, Johan Christian Schønheyder, vuosttaldii maiddái sámegiela hui garrasit. Čilgehusastis gonagassii juovlamánu 18.b. 1790 son čállá: «Maŋŋel gonagaslaš gohččuma skábmamánu 3.b. 1774 mainna Seminarium Lapponicum heaittihuvvui, de lea ja berre leat mearriduvvon, ahte lea áibbas duššás bargu oahpahit sápmelaččaide risttalašvuođa sámegillii, ja nu maiddái dikšut sin giela dan dáfus. Danne go sin giella ii leat adnon iige heivehuvvon vuoiŋŋalaš jurddašeapmái, dat ii dohkke earágo dan oinnolaš moatti dillái maid dat oahppameahttun olbmot dárbbašit sin ovttageardánis gáržžes luonddugeavahusas ja gorutbargguin.» Sivvan sápmelaččaid diehtomeahttunvuhtii ja vátna risttalašvuhtii logai son «dat bahálačča giella mii doalahii Ipmilbálvalusa ja oskkolaš oahpahusa sis eret.» ja son cuiggodii báhpaid go «čigŋáivuođaineaset ledje ráhkásnuvvan sápmelaččaid gillii.» . ¶
1800-logu álggus ledje máŋga dáhpáhusa mat váikkuhedje sápmelaččaid oahpahussii. 1804:s juhkkojuvvui Nidaros bismagoddi guovtti sadjái, šattai sierra bisma «Nordlánddaide ja Finnmárkui» . Miššondoaibma lei guhká juo bieđganaddan, ja eanas miššonguovlluin ledje ordinerejuvvon báhpat ja oahpaheaddjit váldán dan doaimma badjelasaset. 1812:s celkkii miššonvirgegoddi alddis eret sápmelaččaid miššonerema ovddasvástádusa, ja maŋemus miššoneara luobai 1814:s, dan jagi go Norga beasai iešstivrejeaddjin ja maŋŋil ovttastuvvui Ruoŧain. Dánskaáigge stivrii miššonvirgegoddi Københámmanis miššovnna ja skuvllaid, ja dan guovddáš Norggas lei Troandimis. De šattai Girko- ja oahpahusdepartemeanta Christianias ((13)) doaimma bajimus eiseváldin, ja bismagoddi, mii galggai doaibmat eanas sápmelaččaid guovdu, biddjui Alstahaugii, ja maŋŋil Romssa gávpogii. ¶
Guokte bismma geain lea iešguđet oainnu sámegielas: ¶
G.b. Johan Christian Schønheyder (Gova luoikan Nidaros bismagoddi) ¶
O.b. Mathias Bonsach Krogh (Njuohtan Joh. Løvholt, Vågan girku. Govva: Håkon Brun) ¶
Vaikko Davvi-Norgga vuosttaš bisma, Mathias Bonsach Krogh, cuiggodii garrasit daid ovddit virgeolbmáid ja prinsihpalaččat lei mielas sámegillii, de ii rievdan mihkkege álgoáiggiid. Dáruiduhttin doaimmai duohtadilis ain gitta 1820-logu rádjái goit. Professor Jens A. Friis celkkii maŋŋil ná dan áiggi birra: «Nu ledje 50 jagi huksen sámegiela ja njeaidán dárogiela. Sápmelaččat ledje 1824:s eatnasat šaddan báhkimin, eai ge dáruiduvvan veaháge.» ((14)) ¶
Báhpaguovttos Peter V. Deinboll ja Nils V. Stockfleth dat leigga ođasteami njunnožis, ja de dahkkoje ollu sámegiel oahppogirjjit mat váldoje skuvlla atnui. Álgoáiggiid dorjo Christiania ja Stockholma eiseválddit sudno ollásit. Ee. dajai Ruoŧa-Norgga gonagas Carl Johan ahte oahpahus galggai sápmelaččaid eatnigillii, «Ipmila iežas addin giella álbmogii galggai Ipmila várjalusa hálddus boahtteáiggis» ((15)) ¶
Dáruiduhttima áŋgirat goitge eai eisege lean vuollánan, ja Stockfleth šattai gierdat ollu garra vuostehágu. Ovdamearkan dasa lea dat namakeahtes čálus mii lei Tromsø Tidende-aviissas nr. 73-1840: «Go dál obage beroštit sápmelaččaid gielas lea aivve ja dušše ovtta olbmá sivva, son guhte lea rahčagoahtán dan johtti álbmoga ovddas. Muhto ollugat eahpidit lea go dálá ráđđehusa dahku politihkalaččat riekta, nu go maiddái lea luonddu iežas vuostá doalahit dakkár giela heakkas man hupmet dušše dat olbmot geat garraseamos lági mielde vuosttaldit bisánit dáluássin geat mákset servodahkii vearu.» ((16)) ¶
1800-logu gaskkamuttus de fas jorggihii ášši nuppe guvlui. Ovdamearkan dasa mot dáruiduhttima árjjalaččat barge, de leat mii dása váldán guokte reivve mat leat čállon 1850-logu loahpageahčen. Dan ovddibu lea Romssa fáldi Martinus Drejer sádden Romssa seminára hovdii. Dat nubbi, mii leat dan ovddibu joatkkan, lea seminárahoavdda Fredrik Hvoslefa reive Bismagoddedirekšuvdnii seamma áššis. ¶
Okta dain gii garrasepmosit vuosttaldii dáruiduhttima mii fas lei boahtán ollásit, lei Stockfletha maŋisčuovvu Kristiania universitehta sámegieloahpaheaddjin, Jens Andreas Friis. 1887:s son čálii: «Áiggun dás ja álo boahtteáiggis, šaddos dal mot šattaš, vuosttaldit dan skuvlagohččosa man dál čuvvot. Mun áiggun buhtistit oamedovddun, go in áiggo guoddit ovddasvástádusa mii livččii jos in vuosttaldivčče dasa.» ((17)) ¶
(Gova luoikan Riksarkivet) ¶
Ollu sápmelaččat maiddái vuosttaldedje dáruiduhttima. 1800-logu loahpageahčái lea dat vuosteháhku duođaštuvvon unnán. Sivvan dasa lea ea ea go sápmelaččat eai báljo máhttán čállit, sis lei unnán skuvlaoahppu, ja sis váilo dieđihangaskaoamit maidda sii livčče sáhttán čállit oaiviliideaset. Okta dain hárve dokumeanttain 1800-logus mas njuolgá oaidná sámiid vuostehágu dáruiduhttimii lea dat reive man John Samuelsen čálii 1896:s iežas skuvlabiire ovddas Deanu gildii. ¶
1873 rájes bohte eanet sámi aviissat, ja dain sáhtte sápmelaččat cealkit oaiviliideaset stivrema ja dakkáriid birra, áinnas skuvlapolitihka. Dat aviissat mat ovddemusta ledje sámepolitihkalaš gaskaoamit, heaittihuvvoje dušše moadde jagi maŋŋil, dušše risttalaš aviisa Nuorttanaste lea ceavzán 1879 rájes dássážii. Dan aviissas mii leat ge čuohpastan 6 oanehis čállosa 1902–09 áigodagas, mat buohkat fallehit dáruiduhttinpolitihka. ¶
Veahá maŋŋil oidnogođii dáruiduhttima vuosteháhku maiddái girjjiin. Oalgguhančállosis Fornorskningen i Finmarken (Finnmárkku dáruiduhttin) leat mii váldán guokte čállosa maid leaba čállán sámi oahpaheaddji Anders Larsen ja dáru oahpaheaddji Johannes Hidle. ¶
Dáruiduhttit bealuštedje iežaset garrasit, sihke aviissain ja girjjiin. Ovdamearkan dasa leat mii válljen diktačálli Nils Collett Vogt ja finnmárkolaš politihkkára Bjarne Hofseth. ¶
Sihke sápmelaččat, láddelaččat (kveanat) ja dáččat vuosttaldedje garrasit 1920- ja 30-logu dáruiduhttima, ja mii leat dás válljen ovdamearkan láddelačča Johan Beronka ja dáčča Hans Vogt. Finnmárkku skuvladirektevra Christen Brygfjeld dustii garrasit sudno cuiggodusaid, ja mii leat dása váldán guokte vástádusa sus. ¶
Goitge, vaikko politihkkárat ja kánturválddi bargit oinnolaččat bealuštedje dáruiduhttinpolitihka, de ledje sis maiddái muhtun čiegusvuođat. Okta dain lei , Finnmárkku lávdegoddi, dakkár ásahus mii lei nu čiegus ahte eai gallis dan diehtán, eai dalle eai ge maŋŋil. Dat vuođđuduvvui maŋŋel Suodjalusdepartemeantta evttohusa Girko- ja oahpahusdepartementii 1917:s. Finnmárkku lávdegoddái ledje válljejuvvon iešguđet stáhtalaš orgánaid fámolaš olbmát, ja sii plánejedje Finnmárkku boahtteáiggi dáruiduhttima nammii. Lávdegoddi gieđahalai dakkár áššiid nu go kommunikašuvnnaid, sihke fylkka siskkobealde ja Suoma beallái, eanadollui eatnamiid váldima, radiodoaimmaid, láddelaččat stáhtaborgárvuođa, ja girko- ja suodjalusáššiid. Riikaárkiivvas leat mii gávdnan Innstilling IV fra Finnmarksnevnden, Finnmárkkulávdegotti evttohus IV. Ovdasiidui lea čállon HEMMELIG – čiegus. Skuvlaáššiid dáfus celko evttohusas ee. «Lávdegoddi atná buori skuvlaásahusa hui dehálaš gaskaoapmin Finnmárkku dáruiduhttima ovddideapmái, ja rávve hui garrasit ásahit internáhttaskuvllaid vuogádaga.» ¶
Artihkkaliin mat dás leat čállon oaidná vuosttažettiin makkár almmolaš digaštallan lei dáruiduhttima ja sápmelaččaid oahpahusa dáfus. Skuvla lei dehálaš oassin dáruiduhttimis, muhto go lei oanehis oahpahusáigi ja heajos skuvladilálašvuođat, de ii nagodan skuvla okto doaimmahit beaktilit dáruiduhttima. Dan oaidná das go golai nu guhkes áigi dan rájes go stáhta mearridii dáruiduhttima, dassážii go giellamolsun doaibmagođii duohtadilis. Dáruiduhttinpolitihkka lei álgobáliid čielgasepmosit celkon oahpahusvuogádagas, muhto dat dovdogođii dađistaga eará servodatosiin maiddái, omd. suohkaniid ja stáhtalaš hálddahusain, dearvvašvuođavuogádagas, ealáhusaid hálddašeamis, omd. eanadoalus, boazodoalus ja guolástusain, gávppašeamis ja industriija ovdánahttimis. Buot dát dagahii ahte sápmelaččat ja eará ássit dán riikkas jáhkkigohte ahte sámi kultuvrras ja sámegielas ii lean boahtteáigi ja ahte dat baicca hehttii buresbirgejumi, oadjebasvuođa, olmmošvuođa ovdáneami ja servodahkii oassálastima. Dát ollislaš bággodovdu oaččuhii eanas sápmelaččaid «válljet» eará giela ja kultuvr ra boahttevaš buolvvaidasaset. ¶
Dán oasi dokumeanttat čájehit dan áiggi mii nogai jur ovdalaš 2. máilmmisoađi. Digaštallan goitge bisttii sihke soahteáigge ja soađi maŋŋil, ii ge leat nohkan vel otná dán beaivve ge. Daid ođđaset áiggiid dokumeanttaide mii máhccat dán ráiddu čuovvovaš girjjiin. ¶
«dánskagiella» «dárogiella» «luhkkárdánskagiellan» Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Luohkkágovva Čáhcesullo Ámtaskuvllas 1914. Johannes Reiersen lea guovddážis sepmoniiguin ja uhcán vuovttaiguin. (Govva: Emilie Henriksen / Finnmarksbiblioteket) ¶
Johannes Reiersen (1873–1937) šattai bajás Skiervvás Davvi-Tromssas, sámi-láddelaš oahpaheaddji Ole Johan Reiersena bárdnin. Son lei Nuorta-Finnmárkku amtaskuvlla (álbmotallaskuvlla) jođiheaddji 1911–1919. 1919 rájes lei skuvlastivrrárin Namsosas. ¶
Dát leat oasážat girjjis Skolen i Finmarken. Kortfattet fremstilling av skolevæsenets utvikling i Finmarken fra 1814 til 1914 , (Skuvla Finnmárkkus. Oanehis čilgehus skuvlaásahusa ovdáneames Finnmárkkus 1814 rájes 1914 rádjái), mii ilmmai 1915:s. ¶
Sámi skuvlahistorjjá interneahtaveršuvnnas buktit guhkit osiid girjjis. Dás fertet duhtat oanehis oasážiiguin mat čájehit mo Reiersen girjjistis bealuštii dáruiduhttinpolitihka ja juohke láhkái hilggui sámegielgeavaheami skuvllas. ¶
... Stockfletha ((1)) oaidnu sápmelaččaid kultuvrralaš ovdáneapmái lei menddo čuovgat ja doaivvalaš. Fertešii sáhttit ja berrešii ráhkadit sámegiel girjjálašvuođa, oaivvildii son. Galggašii de vuđolaččat oahpahit ja hábmet sápmelaččaid sámegillii. Dasto galggašedje iešheanalaččat rahčat dárogiela oahppat, ja dan láhkái beassat vel buoret čuvgehussii. Ieš cealká dán áššis ná: «Lea guhkkin eret nu ahte sámegiel girjjálašvuođa ráhkadeapmi, sáme girjegiela ráhkadeapmi, hehttešii sin dovdamis ja geavaheames dárogiela, lea baicce nu ahte juste dát dagašii vejolažžan ja dárbbašlažžan dovdat dárogiela, ja dát ovddidivččii sápmelaččain stuorát hálu oahppat dárogiela ja dalle njamašedje sii dárogiela buorebut.» ¶
Dát gal orru leamen hui buorre; muhto Stockfleth dahje sii geat dorjo su eai ádden maid dakkár lahkonanvuohki mielddisbuvttášii, man guhká ádjánivččii olles álbmoga kultiveret dán láhkái. ... ¶
... Sápmelaččat sáhtášedje oahppat eatnigielaset lohkat, ja sii ohppe dan mađe religiuvdnagirjjiineaset ahte besse rihppaskuvllas; muhto dađe eanet ii šaddan. Ii vuhtton makkárge dáhttu buoret čuvgehussii, ii ge dihtton ii oktage sápmelaš gii vikkašii dárogiela oahppat vai eambbo oahpu gazzat. Stockfletha jurdda sierra sámegielat girjjálašvuođa birra ja sápmelaččaid kultiveren iežaset eatnigillii ii oro danin láidemin gosage. ¶
... Dás rájes berrešedje duođaid návccat biddjot sápmelaččaide oahpahit dárogiela plána mielde heivvolaš muddui, iešguđetge báikki ja áigodaga mielde. Ledje vuollánan Stockfletha málle hárrái, ahte sápmelaččat ieža háliiduvvagohtet dárogiela oahppat. Lei baicce nuppeláhkái, sápmelaččaid dárogielaskuvlen ja čuvgeheapmi galggašedje mannat giehtalagaid. ... ¶
Go Stockfleth dán vuogádaga vuosttaldii nu garrasit, lei danin go son oinnii mo dát plána bilidivččii su plánaid ja mihttomeriid, ja nuppe dáfus geahčai son áššái oskkolaš čalmmiiguin, dan sadjái go earát várra gehčče áššái olmmošlaš dahje máilmmálaš čalmmiiguin. ¶
1886:s mátkkoštii Tromssa bismagotti skuvladirektevra Killengreen ((2)) 4 mánu Finnmárkkus, geahččan dihtii mo manai skuvllaiguin ja dáruiduhttinbargguin doppe. ... ¶
Skuvladirektevra ii vuohttán makkárge rabas vuostehágu dárogillii ja dan geavaheapmái skuvllas suopmelaš ássiin; muhto eanáš sápmelaččat vuosttaldedje dáruiduhttinbarggu. ... ¶
Lea jávki čeardda ballu das, ahte ákšu galgá čuoldit sin našunála iešvuođa ruohttasa, mii boahtá oidnosii. Dát gidde čalmmiid daid stuorrá ovdamuniide maid lagat oktavuohta alladási kultuvrrain mielddisbuvttášii. ¶
1885:s šattai J. N. Skaar Tromssa bismagotti bisman. Son gohčodii iežas sápmelaččaid bisman, ja son barggai erenoamáš áŋgirit sápmelaččaid oskkolaš čuvgehusain. Oahppaladdanmátkkiinis vásihii ahte sámemánát eai máhttán dađe eanet risttalašvuođas, ja su mielas lei sivva dasa ahte maiddái sámemánáid risttalašvuođaoahpahus lei dárogillii. Bisma oaivvildii ahte áidna čoavddus livččii sámemánáide oahpahit risttalašvuođa sin iežaset gillii. ... ¶
Bisma Skaar bovttii nappo skuvlla oahpahusgiellariiddu fas, ja 1888:s árvvoštalai girkodepartemeanta rievdadit oahpahusortnega nu ahte sámegielat mánát galge oahppat sámegiela lohkat, ja ahte sidjiide galggai láhččojuvvot risttalašvuođaoahpahus sámegillii. Dárogiella galggai šaddat oahpahusfágan skuvllas, ja eará fágaid oahpahus (earret risttalašvuohta) galggai nu guhkás go vejolaš dáhpáhuvvat dárogillii. Dáinna vugiin gádde ahte šattašii álkit sápmelaččaid kultiveret. Departemeanta sáddii ášši gulaskuddamii Tromssa bismagoddedirekšuvdnii. Muhto direkšuvnna eanetlohku, namalassi skuvladirektevra ja bismmagotti ámtamánni eaba sáhttán doarjut dakkár njuolggadusrievdadusa mii guoskkašii giellaseaguhusguovlluid oahpaheddjiide. ¶
Bismagoddedirekšuvdna celkkii dán oktavuođas ahte jus galgá loktet sápmelaččaid dási sihke vuoiŋŋalaš ovdáneami, eallinvuogi, dállodoalu ja čorgatvuođa hárrái, de ferte mannat dárogiela ja kultuvrra bokte. Lea nappo sámi nášuvnna iežas beroštumiid mielde ahte skuvla berret ovddidit dárogiela. ¶
Bismagoddedirekšuvdna gáttii ahte skuvla bargu oahpahit dárogiela sámemánáide lei lágiiduvvon dan láhkái ahte ii hehtten sin ovdáneami risttalašvuođas. Direkšuvdna doalahii ahte oahpaheddjiin, geat galge giellaseaguhusguovlluin bargat, fertii leat máhttu dain amas gielain, sámegiela dahje suomagiela. ¶
... Jus ii leat ovdalgihtii mearridan mii gielaid galgá leat váldogiellan, de šaddá juohke oahpaheaddji dahje mánáid eanetlohku dan mearridit. Máŋggain báikkiin sáhtašii de geavvat nu, ahte dárogiellamáhttu ja -geavaheapmi ii dušše hedjonivččii, muhto sáhtášii oalát jávkat. ¶
... Dárogiellamáhttu ii lean bures ovdánan maŋŋá go Stockfletha plána ledje hilgon, ja máŋgga báikkiin ii lean ge namahanveara čuvgehus. Muhto dát ii duođaš ahte dát vuohki livččii vearrut. ¶
... Ruovttuin hálle dušše sámegiela dahje suomagiela. Ja jus ránnjáid gaskkas ledje vel dárogielat olbmot, de sii dábálaččat sámástedje sápmelaččaiguin ja suomastedje suopmelaččaiguin. Dán dábi moaitá maiddái skuvladirektevra Killengreen mátkečilgehusastis 1886:s. Vearrámus lei gávpejasaid gaskkas. Sidjiide livččii várra muhtumin dárbbašlaš máhttit sámegiela dahje suomagiela. Muhto sii liiggástalle issorasláhkái. Sápmelaččat dahje suopmelaččat eai vásihan ahte livččii ovdamunni máhttit dárogiela, eaige beassan dárogiela gullat dađe eanet. Dakkár dilis dieđusge manai hilljánit dárogiela ovddidit daid amas našunalitehtaid gaskkas. ¶
... Bisma Skaar oaivvildii, nu mo ovdal čilgejuvvon, ahte sápmelaččat galggaše beassat risttalašvuođaoahpu oažžut iežaset gillii. Jus dát evttohus livččii dohkkehuvvon, de mielddisbuvttášii stuorrá lávkki maŋosguvlui; go ii lean namahanveara doaivva ahte mánáid risttalašvuođamáhttu buorránivččii olu dáinna, ja eará fágain hedjonivčče mánát dalle. ¶
Sii guđet leat bargan dáinna Skaara evttohusain, leat jurddašan menddo olu ohppiid giela ja menddo unnán oahpaheaddji giela. ¶
... Seminaristtat geat lohke sámegiela Tromssa semináras, eai oahppan mange láhkái nu olu ahte sáhtášedje oahpahit sámegillii; nu ii lean ge jurdda. Jus sii galggašedje dán giela oahppat ollásit, fertešedje dan njammat erenoamáš áŋgirit go bohte sámeguovlluide oahpaheaddjin. De fertešedje sihke skuvllas ja asttuáiggis hárjehallat sámegiela áddet ja hállat. Muhto dalle šattašii oahpaheaddji dárogiela jávkadahttináŋgiruššin. ¶
... Ii han sámegiella leat ge kulturgiellan; ii das leat girjjálašvuohta. Váilot veahkkeneavvut mat sáhttet addit čuvgehusa ja oahpu álbmogii. Stockfleth jáhkii su áiggis ahte livččii vejolaš duddjot sámegielat girjjálašvuođa, viehka jođánit maid, ja Skaar gusto oaivvildii ahte lei doarvái go ledje jorgalan muhtun sálmmaid ja risttalaš girjjiid sámegillii. ¶
Muhto dát lei stuorra meattáhus. Lei ja lea ain, nu mo bismagoddedirekšuvdna celkkii, sámi našuvnna iežas beroštumi mielde go skuvla bargá dárogielmáhtu lávdadeami beallái. Dát, man birra ášši lea leamaš ja ain lea, ii leat unnit go sápmelaččaid loktet seammá kulturdássái go dáža álbmot vai sápmelaččat eai báze dážaid vuollásažžan, muhto šaddet buorit dássái. Dalle sáhtášedje sápmelaččat gilvvohallat dážaiguin seammá dásis ja fidnet seammá vuoigatvuođaid ja ovdamuniid go dážat, sihke stáhtas ja gielddas. ¶
... Bisma Skaar ja su mielmanniid oaivilat bohtet duohtavuođas sámi nášuvnna fuonášeames. Ja jus dát oaivil vuoittášii, de bázášedje sápmelaččat dážaid vuollásažžan agálaččat; sii álo dovddašedje iežaset fuonášuvvon našuvdnan, dassážii go šattašedje álfárot vuollánit eallingiččus, ja dán láhkái jávkkašedje. ¶
... Dáruiduhttinbargu ja álbmotčuvgehusbargu leat mannan giehtalagaid. Danin lea nu, ahte dat albmát geat leat leamaš álbmotčuvgehusbarggu buoremus ságadoallit, leat maiddái leamaš dáruiduhttima bealde; go sii leat hálidan seammá skuvlla ja seammá čuvgehusa buot olbmuide min riikkas; ii galgan leat erohus olbmuid gaskkas. ¶
... Sii geat baicce leat hálidan doahttalit sápmelaččaid sávaldaga fidnet nu olu oahpahusa go vejolaš sámegillii, sii eai leat leamaš álbmotčuvgehusa ovdamannit, muhto leat baicce hehtten dan. Sáhtášii dadjat ahte sin barggu lea leamaš vuođđuduvvon boasttu eavttuide, ja sin oainnut leat fuomáškeahttá leamaš vuođđuduvvon návccahisvuođas ja fuollameahttunvuođas. ¶
Go buohkat leat doalahan ahte kveanat galget doahttalit dážaid ja oahppat dárogiela, de leat seammás dovddastan ahte kveana nášuvdna lea gievra ja eleš. Muhto go ovdanbukte vejolašvuođa ahte kveanat álggahivčče iežaset skuvllaid oahpaheddjiiguin maid vieččašedje Suomas jus eai ožžon seammá vuoigatvuođaid go sápmelaččat, dalle árvvoštalle sin návccaid buorebun go ledje. Dát kveanat geat leat Norgii fárren eai leat goassege leamaš nu čuvgehuvvon dahje beroštan čuvgehusas ja kultuvrras, sii eai leat goassige gillen dađe eanet oaffaruššat dása. Sii leat baicce hálidan beassat eret skuvllas. ¶
... Buot hállamuš sáme- dahje suomagiela geavaheami birra skuvllas, lea dál jávohuvvan. Lea čielggas olbmuide ahte lei riekta geavahišgoahtit dárogiela eanet ahte eanet skuvllas daid eará gielaid sajis. Ii oktage áiggo máhccat ovddeš ortnegii mas ledje leavssut moatti eará gielas seammá luohkás ja seammá tiimmus. Ahte lea justa sámi nášuvdna mii lea ahtanuššan dan buressivdniduvvon giellarahčamušas, lea dál dovddus ja dohkkehuvvon ášši. Go sápmelaččat leat ovdánan dárogielas, leat maid lokten árvvuset ja jábálašvuođaset. Sii leat dál fihtolaččat doalahit dážaid leavttu sihke kultuvrralaččat ja ruđalaččat. ¶
((1)) Nils J. Chr. Vibe Stockfleth (1787–1866) lei báhppan Čáhcesullos ja Davvesiiddas. Son jorgalii máŋga girjji sámegillii ja dagai stuora barggu ovddidit sámegiela čállingiellan. Su birra lea muitaluvvon eambbo eará artihkkaliin dán girjjis. (doaim.) ((2)) Jens Annathon Holmboe Killengreen (1838–1897) lei 1877–1897 Tromssa bismagotti dahje olles Davvi-Norgga skuvladirektevran. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Bohccot šaddogárddis. Hámmárfeasta 1979 (Govva: Svein Lund) ¶
Hámmárfeasta dán áigge hárve adno sápmái gullevažžan, earret go bohccot mat guhtot hearvarásiid guovdu gávpoga, vaikko suohkan lea ge viggan áidut vai dat eai beasaše dohko. ¶
Go burgigođiimet dan guovllu skuvlaarkiivvain mii dál lea Hámmárfeasta, de čájehuvvui nu go dávjá go roggá davviguovlluid historjjá; doppe ihte ollu čázetnjunit. ((1)) ¶
1727:s sáddii Hámmárfeastta suohkanbáhppa raportta Københámmanii. ((2)) Das son čállá: «Hámmárfeasta Fálás. Boares ássanbáiki rittus, dološ áigge doppe orro sámit, dalle go buot dáččat orro Sállana oarjjabealde. Maŋŋel go riddogilit doppe billistuvvojedje, sága mielde barge ruoššat dan veahkaválddiineaset, de fárrejedje dáččat dán sullui, ja nu maiddái Hámmárfestii.» ¶
1789:s oaččui guollebivdogilli Hámmárfeasta gávpotárvvu. Dohko fárrejedje máŋggaid guovlluid ja našuvnnaid olbmot. 1900:s čájeha olmmošlohku ahte 2365 olbmos ledje 124 láddelačča ja dušše 18 sápmelačča. Doaivvu mielde leat ollu eanet olbmot doppe leamaš sámi sogas, muhto lei čielga rádji gávpoga ja birasguovlluid gaskka, dat mii gohčoduvvui Hámmárfeastta biraseatnamiid suohkanin. Doppe ledje 486 sápmelačča 1088 olbmos, ja dušše 17 láddelačča. ¶
Hámmárfeastta biraseatnamiid suohkanii gulai stuora oassi Sállanis ja Sievjjus, buot Fálá ja vel muhtun oassi nannámis. 1869:s šattai Fálesnuorri sierra suohkanin. ((3)) 1920:s juhkkojuvvui suohkan fas. Hámmárfeasta šattai de gávpogin, ja biraseatnamat šadde Sállannuori suohkanin. Geahččaledje gal bidjat Fálesnuori fas Hámmárfeastta vuollái, muhto vuollánedje go Fálesnuori olbmot vuosttaldedje dasa. ¶
1950-logu rájes leat ollu sámiide gullevaš olbmot fárren gávpogii ja erenoamážit Lávželuktii, gos ovdalaš áigge lei sámi álbmot. Hámmárfeasttas gohčodedje lávželuoktalaččaid «fjordafinna» . ¶
Thomas von Westen oahppalattai Hámmárfeastta vuosttaš miššonmátkkistis 1716:s, dalle son álggahii miššovnna ja skuvlla Sállannuorrái ja dohko birrasii. ¶
Ovtta gaskka galggai okta oahpaheaddji okto bálvalit olles Hámmárfeastta biraseatnamiid suohkana, muhto dat šattai badjelmeare, ja skuvlabiire juhkkojuvvui guovtti sadjái. 1745:s Ole Isachsen biddjui virgái skuvlameasttirin olggut suohkanii. De lei erohus oahpahusas «dáččamánáide» ja «sámi nuoraide» . Álggos oahpahuvvoje dat guokte joavkku goabbat gillii, muhto lei okta oahpaheaddji. ¶
1700-logus šaddagođii dábálažžan oahpahit sámi nuoraid nai dárogillii. Boađus sáhtii leat nuo ja ná, dan oaidná dán čállosis mii lea váldon Sállannuori báikkálaš historjjás: «Proavás Falch ja suohkanbáhppa Nold mielas muhtun sámi nuorat máhtte leavssuideaset bures, muhto dáččanuorat gal ledje healbaduvvon oahpahusa dáfus: «Sámi nuorain leat muhtumat bures oahpahuvvon. Eanas bártnit sis ipmirdit dárogiela ja máhttet cealkit Katekismusa sániid vaikko lea váttis – ja daid sii leat oahppan bajiloaivve. Dađi dobbelii sii eai máhte čilget máid ležžet lohkan. Nieiddain ii máhte dadjat ii fal oktage dárogiela, muhto buohkat máhttet gal cealkit Katekismusa čállaga bajiloaivve.» ((4)) ¶
1753:s dahkkui Hámmárfestii vuosttas skuvlaviessu. Sámi mánáide lei johtti oahpaheaddji. 1778:s Anders Mathisen oahpahii okto sámi mánáid. Guokte jagi maŋŋil lei okta johtti oahpaheaddji dáččamánáide ja guokte sámi mánáide. 1700-logu loahpas lei 16-vahkkosaš skuvla dáččamánáide ja 10-vahkkosaš sámi mánáide – «dain báikkiin gosa johttiskuvla ollii» , dat mearkkaša ahte muhtun mánáide ii šaddan oahpahus obanassiige. ¶
1774:s bođii mearrádus ahte sámi mánát galge «rievdaduvvot dáru-dánska giellaovdáneapmái» . Goitge doalahuvvoje ain sierra skuvlabiiret dáččamánáide ja sámi mánáide, ja 1818:s ledje ain guokte johtti oahpaheaddji sámi mánáide ja okta dáččamánáide. ¶
Thomas von Westen gálledii Hámmárfeastta 1716:s. Dát njuohtangovva sus lea Hámmárfeastta girkus. ¶
(Čuohppan, njuohtan ja govva: Eva ja Knut Arnesen) ¶
Man ollu johtti oahpaheaddjit ledje sápmelaččat? Dan dáfus leat dušše belohahkii dieđut. Fálesnuori giligirji gohčoda Anders Mathisena «mearrasámesogat nuorran» ja muitala su ožžon barggu vieljastis Mathisis. Muhtun áigge maŋŋil lei Mathis Andersen oahpaheaddjin, várra duon ovddibu bárdni. Guoktásis 1800-logu oahpaheddjiin ledje čielga sámi namat; Peder ja Henrik Nilsen Magga. Eará namain maiddái dovdo mearrasámi duogáš, omd. Bård Samuelsen ja Clemet Andersen. Duot maŋit lea gohčoduvvon seminaristan, lei oahppan oahpaheaddji, ii dakkár lean dalle nu dábálaš. Dát čujuha dan guvlui ahte ollugat dalá Hámmárfeastta suohkana oahpaheddjiin 1700- ja 1800-logus ledje guovllu sápmelaččat. ¶
Nuppi oahpaheaddji bargoguovlun lei Sievju, muhtun oasit Fálás ja Várggonuori nannán, ja nuppis ges Sievju ja eará oasit Fálás. Sállanis ledje biiret juhkkojuvvon ná: «Ramnes ((5)) – Nuorri – Feallá 4 vahkku, de ges 6 vahkku Laŋstráddu – Skihppanas – Sáttovuonbahta, Áhkárvuotna Sállanis 2 vahkku.» Dan guovtti johtti oahpaheaddji guovllus ledje 9 skuvlabiire, ja dain ledje 1845:s «suohkana olggut oasis 3 biires dušše dáččat, 3 main ledje seahkálaga dáččat ja sámit, ja 3 main ledje sápmelaččat» . ¶
1832:s orro báhpagielddas ((6)) 466 dáčča, 1011 mearrasámi ja 118 láddelačča (kvenat). 1875:s ledje Hámmárfeastta biraseatnamiid suohkanis 154 máná, ja dain daddjoje 40:s eai máhttán dárogiela. Muhtun skuvlabiiriin muhtun sámi mánát eai ožžon oahpahusa danne go sis ii lean sámegielat oahpaheaddji. Muhtumat dain mánáin geat ledje ožžon oahpahusa, ledje ožžon dan sámegillii, ja muhtumiid lei sin sámegielat oahpaheaddji oahpahan dárostit. ¶
Báhppa ii máhttán sámegiela, ja 1888:s fertii girkolávlu dulkan báhppii ja sámegielat ja láttegielat konfirmánttaide ¶
1861 rádjái lei Hámmárfeastta biraseatnamiid suohkanis dušše okta johtti skuvla, sidjiide geat eai orron Hámmárfeastta lahka. Dalle huksejuvvoje vuosttaš skuvllat, goappašagat Sivjui – Gámanjárgii ja Govdavuonmuotkái. ¶
Sørøysund lokalhistorie (Sállannuori báikkálaš historjá) muitala mot dilli lei 1872:s: «– Lei dahkkon skuvlaviessu Laŋstráddui ja seamma čavčča, skábmamánu 20.b. lei proavás Smitt bidjan dán almmuhusa: Oahpaheaddjivirgi ohcanláhkái Hámmárfeastta biraseatnamiid suohkanis. Jahkásaš skuvlenáigi unnimusat 28 vahkku, eanemusat 36 vahkku. Virgái gullet dasalassin 5 biire mas lea 33 vahkku skuvlenbargu. Bálká lea 2 sp.d. 6 sk. ((7)) skuvlavahkkus ja 1 sp.d. 42 sk. borramušruhtan. Oahpaheaddji galggai orrut Laŋstráttus gos maiddái lei oahpaheaddjiorohat skuvlaviesus – okta latnja ja gievkkan. Ledje buorit olgovisttit, ja oahpaheaddjivirgái gulai eanan mainna biepmai 2 oami ja 12–16 sávzza. Ohcci galggai dohkkehuvvon seminarista ja máhttit sámegiela.» ¶
Maiddái go almmuhedje johtti oahpaheaddji virggi 1876:s, de gáibiduvvui ollislaš máhtolašvuohta sámegielas. Dađistaga ožžo eanet johttiskuvlla biiret sierra skuvlaviesuid, ja ledje máŋga internáhta. Skuvla dahkkui Sáttovuonbahtii 1884:s ja Girkovutnii 1898:s. Girkovuona skuvla lei vuosttaš skuvla olles dan guovllus mas lei katehtar ja bultet. ¶
Goitge eai lean johtti skuvllat vel loahpahuvvon. 1904:s lei Fredrik Selkvist Hámmárfeastta ja Ákŋoluovtta oktasaš johtti oahpaheaddji, muhto fargga ledje goappašat suohkaniidda dahkkon skuvllat buot ohppiide. ¶
Go Stuoradiggi 1851:s mearridii dárogieloahpahusa sápmelaččaide, de ásahuvvui maiddái foanda mii galggai doarjjan dan oahpahussii. Foandda namman šattai Finnefondet (Sámefoanda), muhto dat fargga galggai maiddái láddelaččaid (kvenaid) dáruiduhttima váste ((8)) Fondii biddjui 1921:s eará namma, Særbidragene for landsfolkeskolen i Finnmark, Finnmárkku birasbáikkiid álbmotskuvllaid erenoamáš ruhtadoarjja ja dat namma lei das gitta 1950-logu rádjái. ¶
Hui ollu dan foandda arkiivvas lea Romssa Stáhtaarkiivva vuorkkás, ee. ollu oahpaheddjiid bálkálasáhusa ohcamat. Doppe mii leat gávdnan oba mihá ollu dokumeanttaid main oaidná mot Hámmárfeastta giella- ja skuvladilálašvuođat ledje 1873–1929. Dain oaidná maiddái ahte dáruiduhttin ovdánii sakka Hámmárfeasttas dan áigodaga loahpageahčen. ¶
1880-logu rájes ja gitta sullii 1915 leat erenoamážit guovtti oahpaheaddji namat sámefoandda ohcamiin; Anton Kvalsvik ((9)) , su skuvlabiiret ledje Sállana davágeahčen, ja Eilert Olsen, son ges skuvlii Sállana lulágeahčen ja Sievjjus/Skihččolis. Kvalsvik lei sunnmørelaš ja lei oahpaheaddjin Sállanis1881:s gitta 1919 rádjái. Leat áimmuin ollu reivvet main son lea ohcan doarjaga sámefoanddas. Kvalsvik muitalii ahte Sáttovuonbađa ja Laŋstráttu skuvlabiiriin lei mánáid giella sámegiella ja dárogiella, ja Girkovuona mánát ges dárostedje. Su ohcamat maid lea čállán 1903:s čájehit ollu mot gielladilálašvuođat ja oahpaheddjiid dáruiduhttinbargu lei: «Mun, gii lean moattegielat guovllu oahpaheaddjin Hámmárfeastta biraseatnamiid ja Sállana skuvlabiiriin, ozan dákko bokte gutnálašvuođain «sámefoanddas» ásahuvvon bálkálasáhusa skuvlajagi 1902/03 ovddas. 14 sámi máná leat namuhuvvon áiggis bagadallon dárogiela oahppamis. Eanas dat bargu lea leamaš nu go dás namuhan: (1) Oahpahusas gaskkohagaid jorgalastit sámegillii oanehaččat go lea váttis ipmirdit dárogiela (2) Dili mielde doallat eanet diimmuid dehe oahpahusa man ulbmilin lea oahpahit dárogiela. Das galget mánát oahppat jorgalit dárogielas sámegillii, dehe sámegielas dárogillii, ja galgá bearráigeahččat ahte mánát celket ja stávejit riekta. (3) Buoremus lági mielde gohččut mánáid dárostit gaskaneaset maiddái earret skuvlaáiggi (4) Gaskkohagaid go lea vuogas muittuhit sámi váhnemiidda ahte sii galget veahkehit skuvlla mánáid dáruiduhttimiin. Oahpahus muđui lea dollojuvvon dárogillii. Buot mánát lohket dušše dárogillii skuvlagirjjiineaset ja go oahpahallet lohkat skuvllas. Eanas sámi mánát leat konfirmašuvnnastis muhtun muddui máhttán čállit dárogillii . Girkovuonas Sállanis miessemánu 4.b. 1903 Gutnálašvuođain Anth. Kvalsvig ¶
Čuovusin ohcamii leat vel ohppiid árvosánit dárogielas. Dat leat 1,5 rájes gitta 2,5 rádjái. ((10)) ¶
Ohcama mielde lei skuvlastivrra reive skuvladirektevrii: «Skuvlastivra duostá hui áinnas ávžžuhit ahte oahpaheaddji Kvalsvig oččošii Sámefoandda doarjaga man lea ohcan.» ¶
Eilert Olsen bearrašiin, Muotkkis, Sievjjus su. 1900. ¶
(Gova luoikan Hammerfest historielag) ¶
(Gova luoikan Richard Stien) ¶
Anton Kvalsvika bálkálasáhusohcamuš maid sáddii Finnefondii 1908-09. ¶
(Gáldu: Romssa stáhtaarkiiva) ¶
1902:s namuha Eilert Olsen Sámefondii ohcamisttis ahte sus leat 37 «sámi máná» . Son lei oahpaheaddjin Feallás ja Nuoris, Sállanis ja Govdavuonas Sievjjus. Orru leamen dego doppe dalle livčče leamaš dušše sámegielat mánát. Olsen čállá: «Álbmot lea sámegielat, muhto sii ovdánit dađistaga dárogiela máhtolašvuođa dáfus.» Doppe lea dárogiela máhttu oinnolaččat rievddadeaddji Sállana davágeaži ektui, muhtun oahppit leat ožžon árvosátnin 1,5 dehe 2, muhto ollugiin lea nu vuollin go 4 ja vel 5,5, sii eai báljo ipmirdan obage dárogiela. ¶
Eilert Olsen lei oahpaheaddjin Sállannuoris unnimusat 35 jagi, ja go ozai doarjaga sámefoanddas, de son máŋga jagi čálii čuovusčállosa mas čilgii mot dáruiduhttin bargguin manai. Ná son čálii 1902:s: ¶
«Dáruiduhttinbarggu dieđáhus Feallá, Govdavuona ja Nuori skuvlabiriin. Dáruiduhttimis lea bagadus čuvvojuvvon nu ollu go vejolaš, dárogiella lea adnon oahpahusa vuođđun, ja sámegiella (mu vuollásaš skuvlabiiriin ii gávdno dál oktage láttegielat mánná) lea adnon dušše veahkkegiellan, ja dušše de go muđui livččii heađuštan ipmárdusa. ¶
Oskuoahpas geardduhit mánát leavssuideaset dárogillii, muhto dan fágas ferte erenoamážit unnimusaide ja návccahemiide atnit sámegiela go guorahallat leavssuid. Boarráset ja ovdánan mánáide adno fal dušše dárogiella.» ¶
Ohcamiinnis ja čilgehusainis govvádallá Eilert Olsen gielladilálašvuođaid ja váhnemiid guottuid dáruiduhttimii. Dat leat oinnolaččat rievddadan sakka, nu go maiddái dat man jođánit oahpaheaddjit doivo dáruiduhttima ollašuvvat. Ohcamisttis čálii son 1904:s ahte «dološ vuostehágu dárogiela oahppamii gal sáhttá lohkat nohkan» . Muhtumiidda gal ferte ain atnit sámegiela veahkkegiellan: «Álggahalliide ja «njoazaniidda» dat soaitá fertet atnit sámegiela.» Ja son čilge gielladilálašvuođa ná vel: ¶
«Álbmot lea sámegielagat, ja mánážat ohppet sámegiela, muhto olbmot leat nu hárjánan dál dárogillii ja atnet dan nu ollu ruovttuin ahte mánáide ii leat dat amas go sii álget skuvlii. ¶
Bajásšaddi buolva, erenoamážit bártnit, máhttet dárogiela bures, ja hupmet dan maiddái hui bures. Nissonolbmot gal maiddái máhttet dárogiela oalle bures, muhto sii háliidit áinnas (orru leamen nu mu mielas) muljardit dan litna sámegielaset mánáideasetguin. ¶
Dađi mielde go mun lean vásihan, de reivvestallet bajásšaddi buolva dárogillii. ¶
1909:s čálii Olsen čilgehusastis: «Mánáid vásáhusbiras lea nu gárži ahte go sidjiide oahpaha dávviriid ja daguid dárogielnamahusaid, de sii eai máhtestuva govvádallat dávviriid ja daguid vai oččoše dain ollislaš ipmárdusa.» ¶
Dál son čilge gielladilálašvuođaid ná: «Álbmot leat sámegielagat, go sámegiella adno gulahallamii ruovttus, ja mánát ohppet ovddemus gulahallat dan gillii. Ja de orru leamen vel šaddan dego muhtunlágán fuollameahttunvuohta dárogiela oahppama dáfus. Sávvat goit oažžu ahte dat ii bistte nu guhká. Bajásšaddi buolva, erenoamážit dievddut, geat eai leat dušše ruovttuin, sii gal máhttet bures dárogiela. ¶
Muhtunlágán našuvnnalaš gullevašvuođa dovdu, ja sámegiela linisvuohta ja čuoddjilvuohta lea várra sivvan dasa go mánáide oahpahit ovddemusat dan giela.» ¶
1914:s daddjo Olsena ohcamis: «Celkojuvvo ahte lea sámegielat álbmot, ja mánážat ohppet ovddemus sámegiela. Muhtun ruovttut leat darvánan hui čavga sámegillii ja leat dan dahkan dego gižžun alcceseaset.» ¶
Vaikko Olsen 1915 rádjái lei bargan oskkáldasat dáruiduhttima buorrin 35 jagi, de son ii lean goitge nagodan rievdadit ruovttuid giellageavahusa. Jahkásaš čilgehusastis son de lea gávdnan fas eará sivalaččaid dasa go dáruiduhttin ii leat vuoitán: «Álbmot lea sámegielat ja mánáide oahpahit ovddemusat sámegiela vaikko leat ieža hui dárrolaččat. Vuoras nissonolbmot dat áinnas oahpahit mánáide sámegiela, go sin geahčus dat mánát leat dan botta go váhnemat leat manus juogo meara alde dehe nannámis.» ¶
1915 lei maŋemus jahki go dát skuvlabiiret ledje bistime. Jagi maŋŋil daid sadjái bođii Jáhkogohpi internáhtta, ja de álgá ge giellamolsun duođas. ¶
Eará biiret Sállannuoris eai leat nu bures dokumenterejuvvon, várra danne go doppe ledje máŋga jagi sadjásaš oahpaheaddjit, ja sii eai olahan sámefoandda lasáhusa gáibádusaid oahpa ja bargoánssu dáfus. Goitge lea mis 1907:s Karl Leirosa ohcan. Son lei Skihččola, Lávželuovtta ja Rumašluovtta biiriid oahpaheaddji. Son lea čállán ieš «Čilgehus skuvlla dáruiduhttinbarggus Skihččola skuvlabiires» : «Oahpahus lea leamaš dárogielas. Sámegiel sánit adnojit muhtumin vai mánát ipmirdit daid sániid dárogillii. ¶
Lohkan- ja leaksogirjjit leat dárogillii, earret go religiovnnas, das atnet muhtun sámi mánáide girjjiid main leat goappašat gielat. Goitge mánát eai ane nu dávjá sámegiel teavstta. Sii geardduhit leavssuideaset dárogillii ja oahpahuvvojit sihke hupmat ja čállit dárogiela, álggos álkes sániid ja dasto cealkagiid. Ja mánát ovdánit bures dan gielas, nu go sámi mánát leat ge viššalat oahpahallat leavssuideaset. ¶
Ollu sámi mánáin leat dáččabiktasat, danne go dat olbmot (eaktodáhtolaččat) ieža veahážiid mielde álget atnit eará biktasiid. ¶
Álbmot hupmet sámegiela ruovttuineaset ja oahpahit mánáide sámegiela ovddemus, muhto sis ii leat makkárge vuosteháhku dárogillii; sii áinnas háliidivčče mánáideaset oahppat dárogiela buot buoremusat, dađi mielde go ollugat dadjet. ¶
Skihččolis, 5/3-07 Karl Leiros, oahpaheaddji.» ¶
Skihččola skuvla (Govva: Stine Muriås Jacobsen / Ulf Jacobsena govvačoakkáldat) ¶
Girkovuona skuvla (Govva: Bernt Thomassen / Ulf Jacobsena govvačoakkáldat) ¶
1902:s oaččui Finnmárku iežas vuosttaš skuvladirektevrra. Son lei Bernt Thomassen, ja son fárrii Hámmárfestii. Thomassen lágidii stuora buorádusaid skuvladoaimmaide, stáhtainternáhtaid huksema ja doarjaga suohkaniid internáhtaide. ¶
Hámmárfeastta suohkanis ledje internáhtat Laŋstráttus, Sáttovuonbađas ja Girkovuonas. Doppe ferteje váhnemat ieža rábidit buot mánáidasaset, internáhttabiigá dehe dálueamit de málestii ja vuoššai dan mii mánáin lei mielde alddiineaset, ja son čorgii ja basai internáhttalanjaid ja skuvlla ja dolastii doppe. ¶
Stáhtainternáhtain gal mánát ožžo borramuša, doppe ledje seaŋgagávnnit ja maiddái biktasat sidjiide geat daid dárbbašedje. Danne go skuvlii lei guhkki ja dávjá garra dálkkit, de lei váhnemiid mielas maiddái skuvlainternáhtta buoremus. Skuvlageaidnun ledje dalle dušše bálgát bávttiid guora ja vákkiid rastá, váriid ja roviid badjel, vuotnagáttiid ja fiervvá mielde, dehe meara alde, guhkes gaskkat ja dálkás mearat, ii dalle lean nu dávjá oadjebas skuvlasáhttu. ¶
Ollu giliservviid váhnemat gáibidišgohte dalle buoret skuvladilálašvuođaid. 02.01.1914:s čálii Sarach M. Olsen Viektavuonas Sievjjus bismii ja bivddii veahki. Son čujuhii dasa go Viektavuona skuvladoaimmaide lei addon ruhta 1896 rájes gitta 1911 rádjái, muhto oahpaheaddji E. Olsen ii lean dihtton dohko. Doppe ii lean makkárge skuvlasáhttu. Váhnemat ledje baicca sáhkkohallan danne go mánát eai boahtán skuvlii. 1914 skábmamánus čáliiga Lorentz Jakobsen ja Johan Møllmann skuvladirektevrii ja čilgiiga ahte soai eaba doalahan mánáideaskka skuvllas eret danne go vuosttaldeigga skuvlla, muhto danne go ii lean sudno mielas dohkálaš čohkket mánáid nu heajos skuvlavissui. Vástádusas skuvladirektevrii mieđihii skuvlastivrra ovdaolmmoš, giehmánni T. Holm Nuoris ahte skuvlaviessu ii lean «heivvolaš» ii ge áibbas lobálaš, muhto «diet ceaggás olbmot galget ráŋggáštuvvot» , sii oldejit olbmuid eiseválddiid vuostá, ja dakkár daguid ovddas galget sáhkkohallat ja šaddat giddagassii. ¶
Pavel Anderssena bálkálasáhusohcamuš 1915. Dát lei maŋimuš jahki go Skihččola ja Rumašluovtta skuvlabiiret ain gávdnojedje. Jagi maŋŋá lei Jáhkogohpi internáhtta váldán badjelasas dáid biriid ohppiid. ¶
(Gáldu: Romssa stáhtaarkiiva) ¶
Jáhkovuona skuvla, oahppit ja oahpaheaddji Pavel Andersen, su. 1925 ¶
(Govva: Ulf Jacobsena govvačoakkáldat) ¶
Lydolf Lind Meløy čállá girjjistis Internatliv i Finnmark: «Jahkečuohtemolsuma áigge lei skuvla ((11)) ollu báikkiin dán nuori gáttiin: Viektavuonas, Nuoris, Govdavuonas, Feallás, Skihččolis, Girkovuonas, Laŋstráttus ja Jáhkogohpis. Nu áigá go 1901:s jerrojuvvui Nuori skuvlabiires ahte ii go galggaše internáhtta dohko, muhto ášši ovdánišgođii easka de go Hámmárfeastta skuvlastivra 1911:s ozai internáhta Sállannuori guovlluide. 1913:s válljejuvvui internáhta huksensadji Lohnjárgohpái Jáhkogohpi lahka. ... Jáhkogohpi internáhtta gárvánii 1916 ođđajagimánu 1.b.» ¶
Vuosttaš internáhttahoavdan beasai Eilert Olsen, son lei leamaš oahpaheaddjin ollu skuvlabiiriin Sállannuoris 1881 rájes. Go Olsen luobai Jáhkogohpis 1920:s, de Pavel Anderssen biddjui virgái internáhttahoavdan. Doppe son barggai dassái go šattai bággofárren soađi geažil 1944 skábmamánus. ¶
Jáhkogohpi internáhtta lei stáhtainternáhtta. 1928:s gárvánii vel okta stáhtainternáhtta Sállánnuoris, namalassii Fjordtun internáhtta, mii lei Lávželuovttas. Guovtti stáhtainternáhtas ožžo mánát nuvttá borramuša ja orruma, ja dat šattai ovdamearkan maiddái suohkana internáhtaide mat ledje Sáttovuonbađas, Girkovuonas ja Laŋstráttus, doppe šattai maiddái seamma dilli. ¶
Jáhkogohpis lei Kristine Isaksen dálueamidin, su maŋŋil ges Oline Lervik, ja Fjordtunas lei Astrid Thørring. Internáhttahoavddaiguin searválaga sii ráhkadedje internáhttadoaimma plána. Mánáide galggai ráinnas ja čorgat, buorre dearvvašlaš borramuš, muhto ii fal badjelmearálašvuohta. Mánát besse lávggodit ja molssodit. Internáhta bargit basse ja duokŋade mánáid biktasiid. Ovddemus maid barge internáhtas lei iskkadit ledje go mánát dihkkan, ja de basse sin ja čorgeje dihkiid eret sis. ¶
Stuora internáhtta dárbbašii ollu biiggáid, ja sidjiide galggai borramuš ja bálká. Buot internáhta jahkegoluid rehkenaste oktii ja juhke jándoriidda, dat dagai jándorgoluid. Sállannuori stáhtainternáhtain ledje unnimus doallogolut buot Finnmárkku internáhtain. Rehketdoalut maid adde skuvladirektevrii čájehit ahte Jáhkogohpis ledje golut kr. 1,41 jándoris juohke oahppi nammii, ja divraseamos internáhtain ledje jándorgolut kr. 2,89 juohke oahppi nammii. ¶
Sállannuoris gárvodedje gávttiin sođiid gaskkas vel, muhto dás oaidnit ahte muhtun bearašlahtut leat molson eret gávtti ja leat «dáža» biktasiid coggan. G.b.: Hanne Ellen Fagervik. Karen Marie Pedersen, Jøfjord. John ?. O.b.: Mii dovdat dušše ovtta nama dán govas, Ragnhild Samuelsen. ¶
(Guktot govat: Kalland, Hámmárfeasta / luoikan Andre Larsen) ¶
Deháleamos diehtogálduide Hámmárfeastta biraseatnamiid suohkana (šattai maŋŋil Sállannuori suohkanin ja Fálesnuori suohkanin) skuvllaid historjái gullet namuhuvvon suohkaniid giligirjjit, maid goappašagaid lea Ragnvald Jacobsen čállán. Girječálli iežas oaivilat sámegiela ja kultuvrra dáfus leat báidnan girjji sakka. Dat boahtá ovdan čuovvovaš oasážis mas son čállá dáruiduhttinpolitihka čoahkkáigeasu: «Bázii dušše okta giellajoavku, muhto ovddit joavkkuide gal lea maiddái bisuhuvvon gutnálašvuohta soga duogáža ja árbevieruid dáfus. Dat lea leamaš ávkin servodahkii ja juohke olbmui alccesis, nu ahte vealaheapmi giellaerohusa geažil lea dál amas doaba. – Dat lea ávkin min riikka našuvnnalaš friddjavuhtii ja sorjjakeahtesvuhtii.» ((12)) ¶
Go duiskka soalddáhat 1944:s bolde Sállanis, de jáhkke olbmot ahte Norgga beali riikkat fargga bohtet veahkkin, ja sii báhtaredje várrái eai ge jeagadan bággofárreheami. Maŋŋel garra eallima báktehoaluin ja gámmiin dálvemánuid, de fárrehedje allierta soahteveahka sin, álggos Murmanskii ja dasto Skottlandii. Doppe álggahuvvui skuvla Sállannuori ja Ákŋoluovtta mánáide. Okta sin oahpaheddjiin lei Ragnar Zachariassen, Sállan-sápmelaš gii maŋŋil šattai Sállannuori skuvlahoavdan ja sátnejođiheaddjin. ¶
1944 čavčča rájes gitta buori muddui 50-logu ledje mánáide ja oahpaheddjiide rievddadeaddji gaskaboddosaš dilálašvuođat. Go Finnmárkku fas huksegohte ođđasit, de čohkkejuvvoje ollu Oarje-Finnmárkku oahppit Vuotnabađa (Finnfjordbotn) internáhttaleirii. Mánát besse ruoktot dušše golmma geardde jagis; juovllaide, beassážiidda ja geassái. Ii lean sadji buohkaide, ja dađistaga go lágidedje bistevaš čovdosiid, de šadde birget provisoriiguin ja skuvlabráhkaiguin. ¶
Girkovuona bráhkka dahkkui 1947:s, ja das lei 4-oasát skuvla mas ledje 80 oahppi, ja internáhtta mii adnui gitta 1954 rádjái. Lávželuovtta skuvlla Fjordtun bráhkka dahkkui 1949:s. Oahppit vázze vurrolaga skuvllas, 70 ain hávális, ja 50 internáhtas. Pavel Anderssen lei jođiheaddjin. Jáhkogohpis láigohedje lanjaid giehmánni Evjenthas. ¶
Erling Eide lei de skuvlastivrra ovdaolmmoš, ja sin áigumuš lei čohkket buot guovddáš báikkiide, galge dušše guokte skuvlabiire Sállannuori guvlui; nubbi Sállan ja nubbi Sievju/Fálá. Galge dahkkot guokte stuora skuvlla, ja de mearridedje Laŋstráttu ja Lávželuovtta skuvlabáikin. Dohko sáhtte dahkat 7-oasát skuvlla ja skuvlašilju, girjeráju ja erenoamáš lanjaid lášmmohallamii ja eará fágaide. ¶
Bistevaš skuvla Laŋstráddui galggai áigumuša mielde gárvánit 1952:s. Tennjegiid sii gal juo ráhkadahtte 1948:s. Finnmárkui galge dahkkot ollu skuvllat, danne lei guhkes vuordináigi ruđa oažžuma dáfus. De addui lohpi váldit loanas ruđa Jáhkogohpi skuvlla soahtebuhtadusas ja hukset skuvlavistti Laŋstráddui dainna ruđain. Huksen maŋŋonii ollu, iige skuvla gárvánan ovdal go 1954 čavčča. Skuvla lei dahkkon betoŋggas, ja das ledje guokte huksenoasi. Vuosttaš oasis galggai skuvlagievkkan, lášmmohallanlatnja ja giehtabargolatnja. Skuvla galggai 7-oasát skuvla mas lei sadji 124 mánnái. 1954 čavčča álggii skuvla. Ragnar Lyngmo lei jođiheaddjin ja Pål Sandøy, Torleif Arnes ja Elisabeth Sandøy ledje oahpaheaddjit. ¶
Laŋstráttu skuvlla jođihangolut ledje lossadat suohkanii. Lei mearriduvvon ahte go Laŋstráttu ja Lávželuovtta skuvllat gárvánit, de galget ges álgit hukset stáhtainternáhtaid Sivjui, Jáhkogohppái ja Roavvái. Dat internáhtat eai gal huksejuvvon goassege. Pavel Anderssenii lei stuora morašin go Jáhkogohpi internáhta eana addui guolástansearvái Hjelmen fiskarsamvirkelagii (Guovdesullo guolásteaddji ovttasdoaibmisearvái). Dat dahke sáideholggaid internáhta eatnamii, ja skuvlii mihtiduvvui eana jeaggebáikái. ¶
Laŋstráttu internáhtta ¶
Sihke skuvlabiire, Sállannuori skuvlastivra ja suohkanstivra, ja skuvladirektevra ledje 1951 rájes juo plánen ahte Fjordtun skuvlainternáhtta galggai huksejuvvot Roavvái. Ođđa skuvladirektevra Arthur Gjermundsen rievdadii dan áibbas, ja skuvlastivra ja suohkanstivra mearridedje hukset Fjordtun internáhta Lávželuktii. Skuvlabiire goitge doalahii dan boares áigumušas ja vuostehágu dihte doalahedje Sievjju váhnemat mánáideaset skuvllas eret 1957 skábmamánus ja miehtá dan skuvlajagi. Skábmamánu 11. b. 1958 dollui diggi Hámmárfeastta ráđđeviesus mas skuvllas jávkan lei áššin. 26 Muotkevuona ja Njižževuona váhnema ledje áššáskuhtton skuvlalága rihkkumis. Sii sáhkkohalle máksit juohkehaš 50 ruvnno ja vel 5 ruvnno áššegollun – dehe čohkkát 3 jándora. «Lea suivat go olbmot geat eai goassege leat rihkkon lága dehe áigon dan bargat, galget šaddat dán dillái» , čálii Pavel Anderssen nieidasis. ¶
Departemeanta lohpidii máksit goluid mat šadde go 9-jagi skuvla álggahuvvui, eaktun dasa lei ahte skuvla huksejuvvui Lávželuktii, ja nu šattai ge. Fjordtun skuvla gárvánii stáhtainternáhttan 1964:s. Asbjørn Anderssen biddjui virgái jođiheaddjin. Internáhtta lei doaimmas gitta 1985 rádjái ja heaittihuvvui de go huksejedje giliskuvllaid Njižževutnii Sievjjus ja Sivlui Fálás. ¶
Ledje ollu riiddut, digaštallamat ja giččut go galge mearridit gosa skuvllat galge huksejuvvot, ja nu šadde huksejuvvot eanet skuvllat. Sáttovuonbađa skuvla huksejuvvui fielloskuvlan, ja internáhtta ja oahpaheaddjiviessu gárvánii 1955:s, Áhkárvuona skuvla huksejuvvui 1960:s. ¶
1960-logu rájes čohkkejuvvui Sállannuori álbmot hirbmadit. Ollu sievjulaččat ja sállanlaččat fárreje Hámmárfestii dehe Lávželuktii, earát ges fárreje lulás. ¶
Dađistaga heaittihuvvui okta nubbi Sállana skuvllain. Laŋstráttu stuora internáhtta lea leamaš guorosin ja ávdimin 1972 rájes. 2002 heaittihuvvui Sáttovuonbađa skuvla, ja Áhkárvuona skuvllas ledje dušše gávcci oahppi 2009/10:s. ¶
Ii oktage dieđe man ollugiin Hámmárfeastta logi duhát olbmos lea sámi duogáš, muhto oažžu roahkka dadjat logu mas leat njeallje siffara, ja máŋga čuođi oahppi. Dain lea dušše hui moaddásis sámegiella ruovttugiellan. ¶
Ii leat álki čohkket dieđuid Hámmárfeastta skuvllaid sámegieloahpahusas. Lea leamaš rievddadeaddji fálaldat ja unnán oahppan oahpaheaddjit. 1980-logu álggus oahpahedje sámegiela válljenfágan Elvetun skuvllas. Sámegiella lea dávjá leamaš válljenfágan dehe 2. amasgiellan, ii leat dieđihuvvon ge dan birra skuvlakantuvrii. ¶
Go 2008:s jearaimet dalá skuvlahoavddas Steinar Paulsenis, de son vástidii ahte sámegieloahpahusa jearahedje unnán. Su dieđuid mielde lei sámi gullevašvuohta dego unna čuoggáš Hámmárfeasttas, ii dat lean sidjiide nu dehálaš. ¶
Vaikko suohkan lea ge bargan hui unnán dainna, de lea 2000-logus leamaš sámegieloahpahus eanet dehe unnit eanas suohkana skuvllain. Skuvlajagi 2009/2010 lei 29 oahppis 8 skuvllas sámegieloahpahus nubbegiellan. 4 dain skuvllain lei ohppiin sámegieloahpahus iežaset skuvllas, ja dat eará oahppit ožžo sámegiela gáiddusoahpahussan dehe ledje gaskkohagaid Guovdageainnu skuvllain. Guovttis oahpahedje sidjiide sámegiela, nuppis lei formálalaš oahppu sámegielas, muhto ii pedagogihkas, ja dan nuppis ii lean goabbáge oahppu. Skuvlakantuvrra dieđuid mielde leat sii ohcan sámegieloahpaheaddji juohke jagi, muhto oahppan sámegieloahpaheaddjit eai oza Hámmárfestii. Eai ge oahpaheaddjit leat beroštan ohcat virgelobi lohkat sámegiela bálkkáin. ¶
Jearahaladettiin muhtin sámi áhku ja ádjá ((13)) gulaimet ahte sudno mánáidmánáin ledje váttisvuođat oažžut sámegieloahpahusa. 2010 njukčamánu sáddiimet gažaldaga Hámmárfeastta skuvlakantuvrii: «Daltun skuvllas leat váhnemat gáibidan sámegieloahpahusa guovtti oahppái, muhto dušše nubbi lea ožžon dán jagi (Gáiddusoahpahussan hospiteremiin). Maid lea suohkan dahkan ja maid áigu dahkat vai ollašuhttit dáid ohppiid vuoigatvuođa sámegieloahpahussii oahppolága mielde?» Skuvlakantuvrras oaččuimet čuovvovaš vástádusa: «Veahá váttis ášši - muhto mii dovdat dan oahppijoavkku vuoigatvuođaid ja geahččalit buoremus návccaid mielde addit vuoiggalaš fálaldaga.» Cuoŋománu gaskamuttus dát oahppi ii lean vel ožžon makkárge fálaldaga. ¶
Ná lei dilli Hámmárfeasttas 2010:s – 100 jagi maŋŋel go suohkanis ledje sámegielat oahppit buot skuvlabiiriin gávpoga olggobeale ja ollu skuvlabiiriin ledje dušše sámegielat oahppit. ¶
((1)) Dološ sátnevájas Davvi-Norggas lea: «Ii dárbbaš roggat guhká ovdalgo čázetnjunni ihtá» , dehe nuppeláhkái daddjon, hui ollugat geat gohčodit iežaset dáččan, leat sámi sogas. ((2)) Peder Harboe: Om Hammerfest sogn med betenkning over Finnmarks befolkning m.m. Hammerfest historielag 1952 ((3)) Fálesnuori skuvlahistorjá lea gieđahallon Sámi skuvlahistorjá 3. girjjis . ((4)) Jacobsen, Ragnvald: Sørøysund lokalhistorie . Sørøysund kommune 1983. s. 160. Girječálli ii namut sitáhta gáldu. ((5)) Mii eat leat gávnnahan lea go dán báikkis sámegiel namma. ((6)) Hámmárfeastta birassuohkanii ja báhppagildii gulai Fálesnuorri maiddái gitta 1869 rádjái, dalle dat šattai sierra suohkanin. 1869–1920 áigodagas dagai Hámmárfeastta biraseatnamiid suohkan dan mii 1920–92 lei Sállannuori suohkan. ((7)) Norgga ruhtaovttadat dalle lei speciedaler mas ledje 120 šillega. Go dat rievddai ruvdnon 1875:s, de biddjui 1 speciedalera árvu 4 ruvdnon. ((8)) Loga Henry Minde artihkkala Sámi skuvlahistorjá 1 girjjis . ((9)) Su namma lea gálduin moatti hámis, ee. Anthoni Kvalsvig. ((10)) Árvosániid bidjan lei dalle juste nuppeláhkái go dál vuođđo-oahpahusas, buoremus lei 1 ja heajumus 6. ((11)) Go Meløy dás čállá ahte lei skuvla, de ii dárbbaš leat leamaš skuvlavisti buot dain báikkiin. Muhtun báikkiin dolle johtti oahpaheaddjit skuvlla olbmuid viesuin. ((12)) Ragnvald Jacobsen: Sørøysund lokalhistorie. Sørøysund kommune 1983 , s. 176 ((13)) Geahča Mimmi ja Anton Bæivi: – Skuvla lea rivven mis iežamet máhtu , maŋŋil dán girjjis. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Nils Collett Vogt (1864–1937) lei riegádan Oslos ja orui eanas áigge doppe, ja maiddái Ruoŧas ja Eurohpá lulliguovlluin. Son lei dan áigge okta Norgga beakkán girječálliin ja lei girječálliid searvvi ovdaolmmožin. Vogt čálii ollu diktačoakkáldagaid, moanat teáhterčájálmasaid ja eará čáppagirjjálašvuođa girjjiid ja muittašangirjjiid. Son lei boargárruovttu mánná, muhto jorgalii sosialistan ja čálii ollu lávlagiid maid leat lávlon bargiidlihkadusas. ¶
Okta girji man almmuhii Aschehoug lágádusas 1918:s ii leat nu dovddus: Smaa breve fra Finmarken (Reivvežat Finnmárkkus). Doppe son muitala mátkkistis mas lei gieskat leamaš Finnmárkkus. Son lea vuosttažettiin galledan báikkiid Báhčaveaileagis. Doppe ássit ledje álggu rájes nuortalaččat, muhto garra sisafárrema geažil ledje láddelaččat ja dážat boahtán eanetlohkui. ¶
Vogt vuođđuda čállosis eanáš skuvlajođiheddjiid ja eará eiseválddiid dieđuid ala. Dan vuođul son ákkastallá garrasit sihke láddelaččaid ja sápmelaččaid dáruiduhttima beali ja ávžžuha atnit eanet fámuid vai olahit ulbmila: «Okta giella Finnmárkkus!» ¶
Mii prentet dá muhtun osiid girjji 2. kapihttalis. Buot deattuheamit leat girječálli iežas deattuheamit. Vuolábealdieđuid lea dán girjji doaimmahus bidjan ¶
Bures badjelaš moaddelot jagi dassái bessen gullat stuoradiggeáirras guovtto Ullmanna ja Wexelsena ((1)) ságastallama. ¶
«Dat maid mii fertet bargat» dajai Wexelsen, «mii fertet hukset girkuid ja skuvllaid Ruoššaráji duohkái. Girkut ja buorit norgga skuvllat dahket dakkár áiddi mii caggá, dan čađa ii beasa mihkkege.» ¶
Bismma Wexelsena álggaheami mielde ja skuvladirektevra Thomassena ((2)) máhtolaš vehkiin dat leat ge vássán vihttanuppelohkái jagi huksejuvvon dat daddjon internáhtat miehtá Finnmárkku viidodaga. Áidna man vuosttaldan, lea namma. Áigumuš dakkár skuvllaiguin lea várjalit dárogiela: manne de dakkár amas nama? (Biebmoskuvllat) livččii vuohkkaseabbo ¶
Dál leat Finnmárkkus 11–12 internáhta, ja eanet galget dahkkot. Dat bargu maid leat doaimmahan 1903 rájes rádjegiliin, ii leat gulustuvvon iige adnon vearan dáppe lullin. Mii diehtit omd. mihá eanet Askova álbmotallaskuvlla birra ja man ávkin dat lea dustet duiskka kultuvrra boahtimis dánskii go diehtit iežamet álbmotallaskuvllaid ávkkálašvuođa dárogiela ja dáru árvvuid ovddas, garra ja erenoamáš váttis dilálašvuođain. Mis lea olggumus duostunbáiki man galggašeimmet suodjalit dáppe, ja čalbmáičuohcci unnán ipmárdus našuvnna bealušteami dáfus dovdo, go dán guovllu bargu ii buorebut dovdo norgalaččaid jurdagii. ¶
Finnmárkkus orrot njealljelogi njeallje duhát olbmo. Dain leat 9000 sápmelačča, ja sullii 4500 láddelačča ((3)) Ja nu leat sakka eanemus dáččat dáppe, muhto goitge sii eai gullo ja čájet iežaset dađi buorebut, de soaitá danne go sii dávjá leat sisafárrejeaddjit, dehe sin váhnemat dehe ádját ja áhkut ledje sisafárrejeaddjit. Davimus Norgga dáčča álbmogis ii leat iežaset virolašvuohta, sii eai oro gullame gosage, jođašit duohko deike, eai leat nu gitta orrunbáikkiin. Dađistaga lea dat láhpadan osiid dáčča kultuvras, bahán midjiide, ja ovddemus sivalaččat dasa leat min iežamet eiseválddit. Dat leat, nu go mii buohkat diehtit, healban Finnmárkku stivrema. Danne dát álbmot ii ráhkis ge iežaset váhnenriika. Internáhtaid ceggema ulbmilin lea ge oanehaččat daddjon bajidit dakkár dovddu fas deike, dagadettiin dáččaid kulturburiid oassin sihke dáččaide, láddelaččaide ja sápmelaččaide. Bargun das šaddá dasto čohkket dan golmma našuvnna álbmoga ovtta skuvladáhki vuollái ja dáččat fertejit fas nannet gullevašvuođaset dáčča álbmogii. Čohkkema ferte doaimmahit dárogielain vai buohkat ollejit dáru kultuvrii. Čohkken galgá diehttelasat ovddidit dáruiduhttima, muhto ii fal bákkuin. Geardduhan: ii fal bákkuin. ¶
«Skuvlabiire» , cealká Stranda internáhta ((4)) , hoavda Olai Bjørlykke, «lea viidodaga dáfus stuorát go goalmmátoassi olles dan ámttas mii gohčoduvvo Smaalenenes amt ((5)) ja das orrot sullii 420 olbmo. Lulágeažis davágeahčái dat lea sullii 130 kilomehtera. Bealli ássiin leat láddelaččat, nubbi bealli leat dáččat, eatnasat fárren deike Gudbrandsdalenis ja Østerdalenis, sisafárren dáhpáhuvai čiežalotjagiin. Skuvlla oahppit leat seahkálas nális. Oahpahit ja bajásgeassit sin dárogillii ja dáčča vieruide, dan mii áigut. Dohko bohtet mánát skuvlii, ja daddjot mat dál ahte bealli sis eai máhte sáni ge dárogiela. De ferte sidjiide čájehallamiin oahpahit dáru namaid ja dávviriid namahusaid, vaikko lasiheasttán gal goitge ahte vuosttaš ja nuppi klássa mánáid mii gal suovvat hupmat eatnigielaset láttegiela go eai leat skuvllas. Jos dan eat suovaše, de eat livčče vuoiggalaččat ja buorit sidjiide. Lean vásihan ahte sii dađistaga dárostišgohtet, ja viđát jagi rájes dušše dárostit gaskaneaset. ¶
Skuvla lea «internáhttaskuvla» , dakkár skuvla mas buot mánát geat orrot guhkkelis go njeallje kilomehtera skuvllas eret, besset orrut nuvttá skuvllas – borramuša, seaŋgga, bearráigeahču, divššu, basadeami, lieggasa ja oahpahusa. Ovdal lávii skuvla doallat biktasiid maiddái mánáide, muhto dál ii šat dárbbaš nu, go dál dáid vássán jagiid lea olbmuid birgenláhki buorránan. ¶
Fuomášin vuosttaš jagiid go ledjen oahpaheaddjin dáppe ahte láttemánát ja dáččaid mánát eai ovttastallan. Dáččaid mánát atne iežaset buorebun, ja hearrá diđeš manne, go sin geat ledje láttesogas. Dasa lassin lávejedje láttemánáin heajut gárvvut go dáččamánáin. ¶
Skuvlla geatnegasvuohta lei de oččodit mánáid ustibažžan ja buoremus lági mielde oažžut eret badjelgeahččanvuođa. Duosttašin dadjat ahte dat lea addán buriid bohtosiid. Vássán jagiid leat dan guovtti našuvnna mánát ovttastuvvon, šaddan dego oktan. Dál ii šat goassege dáčča bártnáš ciela láttemánáid «látteduoggin» dehe «láttečivgan» , nu go lávejedje dávjá. Ja dakkár buorre oktavuohta dovdo maiddái dán gili guovtti našuvnna ollesolbmuid gaskkas. ... » ¶
Strand internáhtta gulai Finnmárkku vuosttamuš stáhtainternáhtaid searvái. (Govva: Bernt Thomassen / Ulf Jacobsens fotosamling) ¶
Goađáid skuvllas Mátta-Várjjagis ledje máŋgga sámi oahppi. Govvejuvvon 1911. (Govva: Bernt Thomassen / Ulf Jacobsens fotosamling) ¶
Okta giella Finnmárkkus! Dat lea mihttomearrin. Vássán moattilot jagis, ja erenoamážit go huksejedje internáhtaid deike, de lea dáruiduhttin doaibmagoahtán duođas. Dál leat ollen nu guhkás ahte nuorat dárostit álkit, ja jos ná ain ovdána, de soaitit ollašuhttán ulbmila moattilot jagis. Vikkahit sámegiela ja láttegiela norgga skuvllaide dán dilis lea njulgestaga bázahalliid dološ jurddašanvuohki, vuolggahan nissonlaš vuoiŋŋamaččain lulde … ¶
((1)) Vilhelm Andreas Wexelsen lei girko- ja oahpahusministtar dalle go hábmejedje dan čavgaseamos dáruiduhttingohččosa 1898:s. Dan gohččosa navde danne su goarggu mielde, šattai «Wexelsen-plakáhttan» . Son šattai maŋŋil bisman.(doaim.) ((2)) Bernt Thomassen lei Finnmárkku vuosttaš skuvladirektevra, 1902–20. (doaim. ((3)) Dat logut čuoččuhit ahte sápmelaččat ja láddelaččat dahke dušše 30 % Finnmárkku álbmogis. Girječálli ii muital gos son daid loguid lea gávdnan, muhto nu go ollu dutkit leat duođaštan, de moadde olmmošlohkama čađahuvvojedje dan láhkái ahte sápmelaččaid ja láddelaččaid olmmošlohku geahpeduvvui ollu. (doaim.) ((4)) Strand internáhtta Mátta-Várjjagis lei Finnmárkku vuosttaš stáhta internáhttaskuvla. Dat gárvánii 1904:s. Visttit gullet dál Mátta-Várjjaga dávvirvuorkái. (doaim.) ((5)) Smålenenes amt lea dál Østfold fylka. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Christen Brygfjeld (Gova luoikan: Finnmárkku fylkkamánni) ¶
Christen Andreas Brygfjeld (1863–1952) lei bajásšaddan Hemnesas Helgelánddas ja sus lei lullisámi duogáš. Son váccii oahpaheaddjiskuvlla Romssas ja barggai oahpaheaddjin Čoalmmenuoris Álttávuonas 1884 rájes 1918 rádjái. Doppe son bekkii go nagodii heaittihit skuvlla dainna ákkain ahte «lea buoret ahte ii leat obage skuvla go sámeskuvla» ((1)) Dan maŋŋil lei son oahpaheaddjin Davvesiiddas 1922 rádjái, dalle son beasai Finnmárkku skuvladirektevran, dat virgi lei sus 1933 rádjái. Skuvladirektevran son čađat bealuštii dáruiduhttinpolitihka ja celkkii aivve baháid sámi álbmoga vuostá obbalaččat ja fallehii vašiin sin geat ákkastalle sámegiela geavaheami bealis skuvllas. ¶
Dát reive lea skuvladirektevra Christen Brygfjelda vástádus go Johan Beronka vuosttaldii dáruiduhttinpolitihka, loga dan dás ovdalis. Reivves son bealušta dalá skuvlapolitihka ja namohallá juohke Finnmárkku suohkana giella- ja skuvladili. Das son ovdanbuktá ollu miellagiddevaš dieđuid, muhto muhtumat su dieđuin eai doala deaivása eará dalá gálduid dieđuid ektui. Muhtun saji mii leat bidjan lassidieđuid teavstta vuolábeallái mas čujuhit gálduide main leat eará dieđut. Buot juolgenohtat lea doaimmahus čállán. ¶
Fuomáš ahte sihke departemeantta reive, mas bivdá skuvladirektevrra kommenteret Beronka reivve, ja skuvladirektevrra vástádusa lea merkejuvvon (suollemas). ¶
Suollemas ¶
Čálii Finnmárkku skuvladirektevra ¶
Oktan departemeantta suollemas čállosiin dán mánu 6.b. lean ožžon kopiija Čáhcesullo proavása Johan Beronka čállosis gonagaslaš l. departementii skábmamánu 28.b. 1929. Su čálus guoskkaha láttegiela ja sámegiela anu Finnmárkku máŋggagielat giellabiiriin. ¶
Lean juo earáláhkái ožžon dihtosii dan maid Beronka lea viggan oččodit juo daid áiddovássán jagiid, ja dađi mielde go lean ipmirdan, lea son su iežas Suomas ássi čearddalaš sogalaččaid bággestallama mielde ráhkadan buktagiiddis. Imaštalan duođai go Beronka, gii goit iežas sániiguin goit hálidivččii eallit buorren norgalažžan, oaivvildallagoahtá ášši birra man ii báljo dovdda. Dat namuhuvvon čálus gal ii leat earágo čoahkkáigeassu das mot Suoma aviissat leat bahámusat fallehan norgalaččaid, ja váimmustis dáidá Beronka sávvat ahte buot Finnmárkku láddelaččain livččii riekti geavahit gielaset skuvllas, girkus, dikkis ja duoin dáin diliin, seamma diehttelasat go ruovttuineaset besset geavahit. ¶
Vai gonagaslaš departemeanta ii balaše dehe dovddaše heajos oamedovddu go mahkáš Finnmárkku dilálašvuođat livčče nu bahát go Beronka viggá muitalit, de áiggun čilget mot dilli lea guhtege suohkanis, ja de sáhttá departemeanta ieš guorahallat ja gávnnahit dárbbašivččii go doaimmahit maidege dálá dili rievdadeami dihte. Álggahan ná: ¶
Eatnasat dán suohkana olbmot leat sápmelaččat. Doppe lea dušše okta internáhttaskuvla, dat lea Guovdageainnu márkanbáikkis. Dohko čoahkkanit buot skuvlamánát. Mánát dábálaččat eai máhte dárogiela go álget skuvlii. Golbma oahpaheaddji doppe máhttet čielga sámegiela ja atnet dan veahkkegiellan skuvllas. Lean bearráigeahččomátkkiinan oaidnán dan ahte mánát, erenoamážit boarrásepmosat, leat oahppan dárogiela oba mihá bures. Dainna leat mánáid váhnemat maiddái hui duhtavaččat, eanas danne go sii de gulahallet riddoguovlluid gávpeolbmáiguin dulkkaid haga. Hálidan dás namuhit muhtun ášši lágamánnedikkis Finnmárkkus, buorren ovdamearkan dasa mot dilálašvuođat leat. Lei boazosuolaášši. Sihke guoddaleaddji, áššálaš ja eanas vihtanat čilgejedje dulkka vehkiin, muhto de lei nuorra sámi nieidda ges dulkot, son lei várra birrasiid 17-jahkásaš. Lágaolmmái gažadii sus dulkka bokte, muhto nieida imaštahtii buohkaid go vástidii čielga dárogillii: «In dárbbaš dulkka, mun dat gal máhtán dárogiela.» Lágaolmmái imaštaladettiin jearai: «Gos don leat oahppan dárogiela?» , ja nieida vástidii: «Lean oahppan dan Guovdageainnu skuvlainternáhtas.» Nieida čilgii dikkis dárogillii, čielgasit ja álkit. Son roahkkasii dušše moatti háve. Dulka fertii veahkehit su dušše moatti guolganamahusain. Dađi mielde go mun lean ipmirdan, lea dan skuvllas buot nu go galgá. ¶
Guovdageainnu internáhtta 1907. ¶
(Govva: Bernt Thomassen / Ulf Jacobsena govvačoakkáldat) ¶
Dán suohkana álbmot leat eatnasat dáččat. Orrot gal soames láddelaččat Joganjálmmis, muhto eanas olbmot, vel mánát nai, máhttet dárogiela, danne ii leat dárbu atnit láttegiela veahkkegiellan dán skuvlabiires. ¶
Reaššvuonas Gáiddošjohkii orrot dáččat, láddelaččat ja sápmelaččat seahkálaga. Oahpaheaddjin lea guovllu olmmoš ja dovdá oalle bures daid gielaid maid hupmet ruovttuin. Čuvošluovttas orrot oalle ollu láddelaččat. Oahpaheaddji eatnigiella lea láttegiella. Livččii vuoiggameahttumis dahku su vuostá dadjat ahte son ii máhte atnit eatnigielas veahkkegiellan skuvllas. ¶
Muđui leat Álttás dáru skuvlabiiret. ¶
Dát suohkan lea Álttávuona fávlegeažis. Buot dán suohkana oarjjabealli lea dáččaid guovlu, dehe nu dáruiduvvan ahte dárogiella lea sin ruovttugiella. ¶
Nuorttabealde leat guokte biire main leat moadde giela, namalassii Liidnavuotna ja Čoalbmi, muhto eanas mánát dovdet dárogiela ovdalgo álget skuvlii. Čoalbmi gullá Giretnjárgeaži skuvlainternáhttii. Ii Giretnjárgeaži ii ge Liidnavuona oahpaheaddji máhte fávdnádit sámegiela, muhto goitge doppe mánát máhttet oalle bures dárogiela go besset skuvllas. ¶
Dalá Dálbmeluovtta suohkana skuvllat: G. b. Liidnavuona skuvla ¶
(Govva: Bernt Thomassen / Ulf Jacobsena govvačoakkáldat) ¶
O. b. Bossovuona skuvla 1912. (Govva: Bernt Thomassen / Ulf Jacobsena govvačoakkáldat) ¶
Dán suohkana ferte dadjat dáru suohkanin, earret go Siskkit Ákšovuona ja Cuokcavuona1 ((2)) . Cuokcavuona ja Siskkit Ákšovuona ruovttugiellan lea dárogiella ja sámegiella lotnolassii. Goappašiid gielaid hupmet bearrašat vurrolaga, ja dat lea measta buot bahámus, danne go mánát eai máhte albma láhkai eai sámegiela eai ge dárogiela go álget skuvlii. Šaddá dego giellabuvru mas lea vaikko mii, iige dan leat nu álki jávkadit. Dáin biiriin ii dárbbaš sámegiela veahkkegiellan. ¶
Dát suohkan lea dadjat juo čielga dáru suohkan, earret go Stiertná fávlebealli. ((3)) Doppe moadde joavkku sámástit. Mánát, 8 dehe 9, gullet Ákŋoluovtta internáhttii (6-juogut skuvla). Ii oktage Ákŋoluovtta oahpaheddjiin máhte sámegiela. Dutnjesvuona oahpaheaddji ja internáhta hoavda máhttiba láttegiela, muhto dan eaba dárbbaš doppe. ¶
Dutnjesvuona internáhtta 1918 ¶
(Govva: Bernt Thomassen / Ulf Jacobsena govvačoakkáldat) ¶
Dán suohkanis leat sihke dáččat ja sápmelaččat seahkálaga. Čielgaseamos guovttegielat biire lea Jáhkogohppi, doppe lea stáhtainternáhtta ja 4-juogut skuvla. Sihke dievdooahpaheaddji ja nissonoahpaheaddji váhnemat leat sápmelaččat, ja goappašat oahpaheaddjit hupmaba čielga sámegiela. Soai goitge eaba hálit atnit sámegiela veahkkegiellan earágo jur heađis. ((4)) . Fjordtun internáhtas, 6-juogut, máhttá 1. luohká oahpaheaddji sámegiela, muhto ii dán biires dárbbaš veahkkegiela. Laŋstráttu, Girkovuona ja Sáttovuonbađa biiriid ferte dadjat čielga dáru biiren main ii leat dárbu veahkkegillii.Fjordtun internáhtas, 6-juogut, máhttá 1. luohká oahpaheaddji sámegiela, muhto ii dán biires dárbbaš veahkkegiela. Laŋstráttu, Girkovuona ja Sáttovuonbađa biiriid ferte dadjat čielga dáru biiren main ii leat dárbu veahkkegillii. ¶
Sállannuori skuvllat: G. b. Sáttovuonbađa skuvla (1911), o. b. Girkovuona skuvla (1913). ¶
(Govva: Bernt Thomassen / Ulf Jacobsena govvačoakkáldat) ¶
Gámanjárggas leat seahkálaga sápmelaččat ja dáččat. Mánát máhttet veahá sámegiela go álget skuvlii. Oahpaheaddji gal ii máhte sámegiela, muhto ii hal dat leat ge dárbbašlaš. Skuvllas lea internáhtta. Náivuona biire, eanas dáččat. Hupmangiellan lea dárogiella. Skuvllas lea internáhtta. Skádjasuolu, Čeaváhaš ja Riehppovuotna leat biiret main leat dárogielat olbmot. Stállogárgos seahkálaga dárogiella, láttegiella ja sámegiella. Dárogiella dat lea gievrramus. Veahkkegiella ii adno dárbbašlažžan. Klubbu seahkálas giellabiire. Eatnasat dárostit bures. Veahkkegiella ii leat dárbbašlaš doppe. Jáhkovuona biires, gos lea stáhtainternáhtta, eai máhte sámi joavkkut báljo dárogiela. Oahpaheaddji hupmá čielga sámegiela ja atná dan veahkkegiellan. ¶
Muorralvuona biires, gos lea stáhtainternáhtta, lea seahkálas álbmot, eatnasat vissa sámi sogas. Hupmangiellan lea dárogiella ja sámegiella lotnolassii. Oahpaheaddji eatnigiella lea sámegiella, ja son geavaha dan veahkkegiellan. ((5)) . Muđui Muosáid gieldda biiriin lea eanaš dáru álbmot ja sin hupmangiella lea dárogiella. ¶
Muosáid gieldda skuvllat: G. b. Krognes skuvla Gádde-Iččáhis (1912), o. b. Ávanuori skuvla (1917) ¶
(Govva: Bernt Thomassen / Ulf Jacobsena govvačoakkáldat) ¶
Dán suohkana ferte dadjat áibbas čielga dáru guovlun, earret go jur moaddása geat orrot Porsáŋgguvuona nuorttabealde1 ((6)) . Doppe mánát vázzet skuvlla Reihvágis, doppe lea internáhtta. Leaš go dárbu atnit veahkkegiela nuorttabeali mánáide, dan in dieđe dadjat. Reihvági oahpaheaddji ii máhte sámegiela iige láttegiela. ¶
Dán suohkanis lea dárogiella, sámegiella ja láttegiella. Smiervuona biires lea internáhtta. Hupmangiellan lea dárogiella ja sámegiella. Eanas sámi joavkkut dárostit bures. Oahpaheaddji máhttá sámegiela, ja sáhttá dan geavahit veahkkegiellan jos dárbbaša. Čuđegietti biires lea internáhtta. Doppe lea seahká veahá sámegiella. Oahpaheaddji máhttá sámegiela ja sáhttá nu geavahit dan veahkkegiellan. Billávuona biire, seahkálaga dárogiella, sámegiella, ja vejolaš maiddái láttegiella. Oahpaheaddji máhttá sihke sámegiela ja láttegiela. Breannjá biires lea sámi álbmot. Skuvllas lea internáhtta. Oahpaheaddji máhttá muhtun muddui sámegiela, muhto ii máhte gal hupmat čielga sámegiela. Son birge goitge bures go galgá atnit sámegiela veahkkegiellan. Báiskegohppi ja Bissojohka, seahkálaga dárogiella, sámegiella ja láttegiella. Oahpaheaddji váhnemat leaba sápmelaččat. Sámegiella lea su eatnigiella, ja son máhttá veahá láttegiela. Son ii hálidivčče, na jur heađis dušše, geavahit daid gielaid veahkkegiellan. Leavnnja biires lea stáhtainternáhtta, 6-juogut skuvla, leat guokte 1. luohká. Álbmot lea seahkálaga dáru, sámi ja láttit. Eatnasat dárostit bures. Oahpaheaddjit eai máhte eai sámegiela eai ge láttegiela, goitge leat sámesogat ja láttesogat mánát bures dan dásis mas dáčča mánát leat. ¶
Čuđegietti (Porsáŋgu) gieldda skuvllat: G. b. Čuđegietti skuvla, o. b. Rávttošnjárgga skuvla (1907). ¶
(Govva: Bernt Thomassen / Ulf Jacobsena govvačoakkáldat) ¶
Dát suohkan lea eanas sámi suohkan, earret moadde hálddašeaddji márkanis. Oahpaheaddjit hállet čielga sámegiela ja geavahit dan measta badjelmearálaččat veahkkegiellan, danne leat Kárášjot-sápmelaččat bázahallan dárogielas Guovdageainnu sápmelaččaid ektui ¶
Dán suohkanis leat moattit gielat seahkálaga. Fávllit oasis, Gilevuona báhppasuohkanis, leat eanas dáččat. Siskkit oasis, Davvesiidda báhppasuohkanis, leat eanas olbmot sápmelaččat. Guodáviikka ja Sáltesávjju biiriin Lágesvuona oarjjabealde lea dáru álbmot ((7)) .Doppe ii dárbbaš veahkkegiela, vaikko oahpaheaddji máhttá gal sihke sámegiela ja láttegiela. Davvesiidda skuvlabiires lea stáhtainternáhtta. Ii oktage oahpaheaddji máhte sámegiela fávdnádit. Lean ieš bargan doppe skuvllas 5 jagi. Dalle máhtte mánát dan mađe bures dárogiela ahte gávnnahin veahkkegiela dárbbašmeahttumin, vaikko máhtán ge sámegiela. ((8)) ¶
(Govva: Bernt Thomassen / Ulf Jacobsena govvačoakkáldat) ¶
Dát suohkan lea measta aivvefal dáru guovlu, earret go Skeavvonjárgga internáhttabiire, dohko gullet Lákkovuona sámi mánát. Dat mánát máhttet goitge dan muttu dárogiela ahte veahkkegiella ii leat dárbbašlaš. Internáhttaskuvlla hoavda máhttá sihke sámegiela ja láttegiela, muhto duot guokte eará oahpaheaddji gal eaba máhte daid gielaid. ¶
Dán gielddas ásset dárogielagat ja sámegielagat seahkálaga. Juovlavuona ja Reakčavuona biiriin lea eanas dárogiella, iige doppe dárbbaš veahkkegiela. Guhkesnjárga lea dáru biire. Bonjákas lea seaguhus biire, muhto eatnasat dárostit bures. Oahpaheaddji, su eatnigiella lea sámegiella, sáhttá geavahit sámegiela veahkkegiellan jos dárbu. Dárusuolu lea seahkálas giellabiire. Dan biire oahpaheaddji, Per Fokstad, lea hui áŋgir geavahit sámegiela skuvlla ja girku váldogiellan, muhto Dárusuolu ii leat sutnje dan dáfus mihkkege buriid bargoguovlluid, iige son leat ožžon gallása doppe guorrasit áigumušaidasas. Máskejohka ja Luovttejohka leat mottiid gielaid biiret. Oahpaheaddji, su eatnigiella lea sámegiella, sáhttá geavahit sámegiela veahkkegiellan. Ráttovuona biire lea unna skuvlabiireš, mas gielat leat seahkálaga. Eatnasat máhttet dárogiela. Oahpaheaddji, gii lea nissonolmmoš, ii máhte sámegiela, dađi mielde go dieđán. Deanodaga biires leat measta aivve sápmelaččat, sii leat oalle bures bázahallan dárogiela dáfus. Doppe berre geavahit sámegiela veahkkegiellan, muhto in dieđe máhteš go oahpaheaddji dan giela. ¶
Dát suohkan lea čielga dáru suohkan ((9)) ¶
Mánnáčora Guollevajis Bearalvági gielddas, 1938, Ingrid, Olav, Gunvald ja Håkon Larsen. Govva ii orro čujuheamen dan guvlui ahte gielda lei dalle čielga dáru guovlun. ¶
Oarjeguovlluin lea dárogielat álbmot. Nuorttabealli, Biergiguovllus, lea seahkálas dárogiela ja láttegiela guovlu. Oahpaheaddjit máhttet sámegiela ja láttegiela, eai ge bártahuva gal jos leaš juoga dárogielas man mánát eai ipmir ¶
Dán suohkanis lea dárogiella ja láttegiella seahkálaga. Leat vissa eanas láddelaččat. Gállojoga biires lea oahpaheaddji gean ruovttugiella lea láttegiella. Sutnje lea álkit oahpahit láttegillii go dárogillii, ja dat váikkuha dárogieloahpahusa. Ganešnjárga, Ihkkot, Vuossegeassin ja Lemet leat dáru biiret main leat dárogielat oahpaheaddjit. Sáltejávri lea seahkálas giellabiire mas lea dárogiella ja láttegiella. Sin ođđa oahpaheaddji ii máhte láttegiela. Ii leat dárbu atnit láttegiela veahkkegiellan, go eanas láddelaččat máhttet dárogiela. Ánnejoga ferte daddjot čielga látti biiren. Guokte látti oahpaheaddji vissa geavaheaba láttegiela skuvllas eanet go dárbu, danne ii leat dárogiella báljo ovdánan doppe. ¶
Unjárgga biires máhttet gal eanas olbmot dárogiela, muhto oahpaheaddji máhttá sámegiela. Biire oahpaheaddji, gii lea nissonolmmoš, lea náitalan sápmelaččain, hupmá vissa sámegiela ruovttus, ja sáhttá dieđusge maiddái geavahit dan veahkkegiellan skuvllas. ((11)) Álddajoga biire lea measta buot dáru biire ((12)) . Oahpaheaddji ii máhte sámegiela, dađi mielde go dieđán, ii ge son dárbbaš ge dan doppe. Njiđggus ja Stuorravuonas leat measta aivve sápmelaččat. Oahpaheaddji máhttá gal sámegiela, muhto ii hálit geavahit dan earágo jur heađis veahkkegiellan. ((13)) ¶
Brygfjelda mielde ledje Álddanjárgga biires eanáš dárogielagat, muhto eará gáldut celket ahte doppe ledje eanaš sámegielagat. ¶
(Govva: Bernt Thomassen / Ulf Jacobsena govvačoakkáldat) ¶
Unjárgga boares skuvla. Luhkkárdállu gurut bealde. Olgeš bealde proavás Høydahl. Áigi: 1920-25. ¶
(Govva: Henrik Nilssen. Arkiv: Várjjat Sámi Musea) ¶
Dán suohkana nanu eanetlohku lea sápmelaččat. Doppe sii nagodedje, skuvlalága vuođul, oažžut guokte sámegielat oahpaheaddji virgái, geat vissa geavaheaba sámegiela, eaba dušše veahkkegiellan, muhto gulu mielde eanas áigge oahpahusgiellan. ((14)) Dán suohkanis mánát eai bálljo máhte dárogiela. ¶
(Gova luoikan Noras govvavuorká / Aage Solbakk) ¶
Dán suohkanis, mii olmmošlogu dáfus lea Finnmárkku stuorámus suohkan, lea seahkálas álbmot; dáččat, sápmelaččat ja láddelaččat. Sámi oassi lea nu unni ahte ii leat namuhanveara ge. ((15)) Doppe lea Buođggáid biire mas leat eanas láddelaččat. Sis lei duo moadde jagi dassái ain dárogielat oahpaheaddji gii máhtii čielga láttegiela. Mánát eai ovdánan dárogielas obage dannego láttegiella geavahuvvui badjelmearálaččat. Njávdáma internáhttabiires ja Ráisavuona smávvaskuvlabiires mii gullá Njávdámii, leat eanas olbmot láddelaččat oktan mottiin sámi joavkkuin. Ruovttuin hupmet láttegiela. Skuvladoaibma lea hirbmat lossat ja manná njozet danne go láddelaččat eai gárostuva oahppat dárogiela, ja vaikko oahpaše ge dárogiela, de eai hálit geavahit dan. Mánát gullet Fossheim internáhttii. Sihke skuvlla hoavda ja nissonoahpaheaddji máhttiba láttegiela ja geavaheaba dan veahkkegiellan. Máhteš go nubbi oahpaheaddji láttegiela ja geavaheaš go dan skuvllas, dan in dieđe, muhto navddán gal dan oalle vissisin ahte son lea oahppan dan ja geavaha dan . Strand internáhttabiires lea dárogiella ja láttegiella seahkálaga. Oahpaheaddjit máhttet veahá láttegiela, dan mađe ahte máhttet dan geavahit veahkkegiellan. Vuorjámis, Johkanjárggas, Báhčaveaivuonas ja gávpotbiiriin: Girkonjárggas ja Guvžajávrris leat dušše dárogielat álbmot. ((16)) Jurrangohpi ja Toartna biiriin lea seahkálaga dárogiella ja sámegiella. Eanašoassi álbmogis leat dáččat, ja dađi mielde go dieđán de máhttet dat moadde sámi joavkku doppe dárostit bures, ja veahkkegiella ii leat dárbbašlaš. ¶
Mátta-Várjjaga skuvllat: G. b. Vuorjáma skuvla (1913), o. b. Grubebyen skuvla Guvžajávrris (1915) ¶
(Govva: Bernt Thomassen / Ulf Jacobsena govvačoakkáldat) ¶
Dan mielde mii dás ovdalis lea čilgejuvvon, doaivvun gonagaslaš departemeantta ovttaoaivilis muinna ahte dábálaš oahpahus sámegielas ja láttegielas Finnmárkku oahpaheddjiide lea dálá dilis áibbas badjelmearálaš. Dat skuvlastivrrat mat leat ohcan saji sámegielkurssaide iežaset oahpaheddjiid ovddas, leat dábálaččat ožžon dan, go lávii dasa veahá ruhta «Særbidraga» konttos ((17)) .Finnmárkku dáruiduhttinbarggut leat bures ovdánan gieskat vássán jagiid. Danne go leat ásahan buriid vugiid ja go stáhta lea addán nu ábas veahki suohkaniidda, de mii leat ožžon ollu čeahpes oahpaheddjiid ja čáppa skuvlavisttiid ja internáhtaid. Go de vel oččošeimmet buriid nuoraidskuvllaid main leat buot buoremus veahkkeoamit, de gal galgá dárogiella čuodjat Lindesnesas gitta Vuorjámii, nuortaráji rájes gitta oarjeáhpái, meahccegiliin nu go riddoguovlluin ja sulluin ja sulložiin. Eai gola galle jagi ovdalgo mii leat vuoittu bealde. ¶
Proavás Beronka «heađástuvvan- ja váidalusčuorvun» láddelaččaid dilálašvuođaid dáfus ii leat earágo gájanas das maid čurvot Suomas, muhto mii norgalaččat, mii gal eat galgga vuolládastit ja guorrasit suoma oaivvildemiide. Jos láddelaččat geat leat fárren deike válddidettiineaset Norgga iežaset riika ja sin mánát geat leat riegádan ja bajásšaddan dáppe, eai dohkket riikka giela skuvllain ja girkus, gávppašeames ja virolašvuođain, de ožžot sii mannat ruoktot Supmii. Eat mii sáhte ásahit Suoma kulturstáhta Norgga rájiid siskkobeallái. Šattašii várálažžan, nu garrasit ja vaššát go suopmelaččat leat viggan ja ain vigget láhttet min vuostá. ¶
Umberto Nobile Čáhcesullos 1926. Proavás Beronka o. b. náhkkegahpiriin. ¶
Lei stuora boasttudahku go stáhta eiseválddit nammadedje Beronka Čáhcesullo suohkanbáhppan. Son ii lean galgat dán ilmmis ge nammaduvvot báhppan Finnmárkui, lei galgat baicca oažžut virggi lullin ovttatmanos. Su jurdilmeahttunvuođainis ja njálggistemiinis Norgga vašániiguin Suomas lea son bođđen daid. Čájehuvvui ahte go son ii sáhttán searvat sidjiide juohke dáfus, de sii suhtte sutnje ja fallehedje su garrasit. Eatnasat geat dovdet su buorebut go mun lohket su čielga suopmelažžan sihke varas ja daguidisguin, vaikko lea riegádan ja bajásšaddan Norggas. ¶
Son dušše mozista ja dádju go ii loga láddelaččaid oažžut oasi girjjálaš kulturburiin danne go oahpahuvvojit dárogillii. Dan čuoččuhusa son lea ieš hutkan duššis, go proseantalohkama mielde leat seamma mađe láddelaččat go dáččat almmolaš alla virggiin. Hui olluhat sis geat barget Davvi-Norgga telegráfaásahusas, erenoamážit Finnmárkkus, leat láttesogalaččat, eai ge leat unnán láddelaččat oahpaheaddjin ge miehtá riikka. Dasa lassin 5 leansmánne, ollu leansmánnebálvvát ja politiijabálvvát, ollu ovdánan gávpeolbmát, moanat láddelaččat johttigávpeolbmát, sii birgejit roahkka bures virggiineaset. Finnmárkku vearrohoavda lea láddelaš. Ollugiin sis leat dievva dárogiel girjjit girjehilduin, ja sii dihtet dávjá eanet dáčča girječálliid birra go dáččat sullásaš eallindilálašvuođain. Bajimusas virgeolbmáid searvvis lea čielga láddelaš geas lea báhpačuvla. Dat olmmái lea ožžon oahpa Čáhcesullos daid vugiiguin maid dál ieš láitá ja duolbmu nu garrasit. Son lea goitge daiguin vugiiguin olahan daid vuoiŋŋalaš ja kultuvrralaš ávviriid maid dárbbašii go galggai gárvánit báhppan ja proavásin. Son máhttá bures moanaid gielaid, ee. lei son italialaččaid dulkan de go Nobile1 ((18)) lei Čáhcesullos. ¶
Mot son Suomas livčče meannudan dáččaid unnitlogu jos livčče seamma mađe ja eallán seamma dilálašvuođain go láddelaččat dál Norggas? Gehččet mot sii dál hálidit bidjat eret buot ruoŧŧelaččaid almmolaš virggiin ja bidjat suopmelaččaid sin sadjái. Davvi Suoma guossedáluin riikageainnu guoras lávejedje ovdal ruoŧagielat eaiggádat. Dál leat suopmelaččat ihtán sin sadjái. ¶
Go olmmoš lohká Beronka čállosa, de oidnostallá bahágasa ámadadju. Mihttomearrin: čielga láttegielat koloniija Norgga rájiid siskkobealde, suoma stáhta norgga stáhta siste, man áiggi mielde sáhttet rohttet Supmii. Vuogit: oahpahit suomagiela ja láttegiela skuvllas, mánáid báidnit suopmelaččaid vuoiŋŋain ja jurddalágiin, suoma girjjálašvuođain, radioin ja buot maid Suopma buvttiha kultuvrralaččat. ¶
Soaittášii gal vuoigatmeahttun dahku dadjat ahte láttesogat teologa Norggas sáhtášii niegadit ja sávvat alccesis suoma bismaámmáha Čáhcesullui gos son ieš galggašii bisman. Ii nu guhkás gal soaitte vel gáidan, muhto dat vissásis šaddá nu boahtteáiggis jos Beronka áigumušat ollašuvvet buot nu go son áiggošii. ¶
Dan vuođul maid lean čilgen dás ovdalis, in gávnna siva evttohit makkárge rievdadusaid dálá dilálašvuođaide, ja áiggun danin ávžžuhit gonagaslaš departementii ahte ii galgga bargat maidege dan guvlui maid Beronka lea evttohan čállosisttis. ¶
Finnmárkku skuvladirektevrra kantuvra miessemánu 15.b. 1931. ¶
((1)) Dát diehtu lea vižžon čállosis, maid Bossovuona oahpaheaddjit ja oahppit 1989 ráhkadedje Álttávuona olggut beali skuvlahistorjjá birra. Dát galgá almmuhuvvot maŋŋil Sámi skuvlahistorjjás. ((2)) Mii čujuhit das Harald Samuelsberga artihkkalii sámiid ja skuvlla birra Láhpis, geahča Sámi skuvlahistorjá 2 . Su dieđuid mielde ollu stuorit oassi suohkanis orrot sámit. (doaim.) ((3)) Eará gáldut Ákŋoluovttas muitalit ahte dan áiggi ain ledje sámegielat mánát suohkanis, maiddái Sállanis. Dan birra lea čállojuvvon Sámi skuvlahistorjá 3 - girjjis , s. 322–323. (doaim.) ((4)) Dát oahpaheaddjit, Pavel ja Anna Anderssen, leaba namuhuvvon eará artihkkaliin maŋŋil dán girjjis. (doaim). ((5)) Geahča bihtá Gunnar Olsena birra dán girjjis, artihkkalis Finnmárkku dáruiduhttin šattai sin eallimin . (doaim.) ((6)) Maiddái Porsáŋgguvuona oarjjabealde, ee. Reihvági lahka, ferte dán áiggi lea leamaš sámegielat olbmot, vrd. Ivar ja Ingunn Utsi muitalusat Sámi skuvlahistorjjá 2-girjjis .(doaim.) ((7)) Girječálli Magnar Mikkelsen, gii lea bajásšaddan ja orru Sáltesávjjus, dieđiha ahte stuora eanetlohku olbmuin doppe lea sámi ja/dahje látti sogas ja ahte dan áiggi go Brygfjeld čálii dán, lei eanetlohku maiddái sámegielat ja/dahje láttegielat. (doaim.) ((8)) Eanet informánttat celket ahte máŋga oahppi geat álge Davvesiidda skuvlii sihke 1930- ja 1940-logus máhtte hui unnán dárogiela. Davvesiidda gieldda girkoverdde Johnny Myhre kommentere Brygfjelda čuoččuhusa ná: "Mun jáhkán ahte Brygfjeld fuonáša dárbbu geavahit veahkegiela Davvisiidda internáhtas. Mu áhčči (riegádan 1931:s) muitala máŋgga oahppi birra, geat ain 30-logu loahpas eai máhttán dárogiela go álge skuvlii ja geat dávjá čiegadedje ja čirro morrašis. Sii eai sáhttán čájehit dan dili oahpaheddjiide." ((9)) Bearalvági gielddas orro dan áiggi ollu olbmot unna gilážiin, omd. Guollevajis ja Vuođavuonas. Doppe ledje eanaš olbmot sámegielagat. Oahppit geat bohte dáin gilážiin vázze internáhtaskuvlla Strommavuonas. Dieđut sámi álbmoga birra Bearalvágis gávdno ee. CD-ROM:s: Yngve Johansen: Rákkonjárga. Sámi báikenamat. Samiske stedsnavn i Berlevåg kommune . Iđut 2007. (doaim.) ((10)) Dá váilu diehtu ovtta biire birra, Čiesti (Fuglåsen). Dan biires ledje sihke sámegielat ja dárogielat oahppit. Oahpaheaddji lei Gunhild Fokstad, gii lei sámegielat, ja gean birra lea muitaluvvon dán girjjis artihkkalis Finnmárkku dáruiduhttin šattai sin eallimin . Čiestti biirii bohte maiddái oahppit Várjavuona máttabealde, gos lei skuvlabiire sierra skuvlla haga. (doaim.) ((11)) Dát oahpaheaddji lei Hjørdis Nilssen, r. Hagen, náitalan Henrik Nilsseniin. Son lei Telemárkkus eret. Su bárdni, Thorbjørn Bjørkli, kommentere Brygfjelda čuoččuhusa ná: «Mu eadni lei oahpaheaddji Unjárgga skuvllas dan áiggi (1931), nu ahte ferte eahpitkeahttá leat son geasa Brygfjeld čujuha. Muhto son ii hupman sámegiela. Son oahpai máŋga sámegiel sáni ja dajaldaga maid geavahii skuvllas, muhto in leat goassege gullan su sámásteame. Ruovttugiella lei čielgasit dárogiella.» (doaim.) ((12)) Moadde eará gáldu celket ahte Álddajogas lei stuora eanetlohku sámegielat dalle. (doaim.) ((13)) Dát oahpaheaddji lei Erling Hoëm. Su bárdni, Anton Hoëm, muitala ahte su áhčči geavahii dan mađe sámegiela veahkkegiellan, ahte maiddái dat hárve dárogielat oahppit ohppe ollu sámegiela su guovttegielat oahpahusas. (doaim.) ((14)) Dáid oahpaheddjiid birra lea muitaluvvon Jon Ole Andersena muitalusas Sámi skuvlahistorjá 1-girjjis. Das boahtá ovdan ahte nubbi, Hans Baukop, buorremuddui oahpahii sámegillii, muhto nubbi fas, Jens Eriksen, oahpahii dárogillii. (doaim.) ((15)) 13 jagi dán maŋŋá dieđiha Mátta-Várjjaga skuvlastivra ahte suohkanis leat 205 sámi máná, eambbo go buot eará suohkaniin Finnmárkkus earret Kárášjogas. (doaim.) ((16)) Vuorjámis, gos eanaš olbmot ledje dáža ođđaássit, gávdnojedje maiddái sihke ruošša- ja suomagielagat. Industriijabáikkit Girkonjárga ja Guvžajávri geasuhedje maiddái máŋga sáme- ja suomagielagiid Mátta-Várjjagis ja ránnjágielddain Unjárga, Buolbmát ja Deatnu. Johkanjárga, Báhčaveaivuotna, Guođát, Ruovdavuotna, Jurrangohppi ja Reaisavuotna leat dovddus báikin gos orro máŋga sámi bearraša. Dasa lassin orro máŋga sámi bearraša Sállamis ja vuonain dan birra. Vrd. Siv Rasmussena artihkal Sámi skuvlahistorjá 2 -girjjis ja Sør-Varanger historielaga girjji Fra malm til mangfold , 2005. (doaim.) ((17)) «Særbidraget» (Erenoamáš juolludeami) lei dat mii ovdal gohčoduvvui Finnefondet, geahča ee. Henry Minde artihkkala, Sámi skuvlahistorjá 1.(doaim.) ((18)) Umberto Nobile (1885-1978) lei italialaš áibmojohtininšenevra ja poláramátkkošteaddji. Son konstruerii guokte áibmoskiippa, ja , mat geavahuvvojedje poláramátkkiin jagiin 1926 ja 1928. Goappašiid mátkkiin áibmoskiippat fitne Čáhcesullos, gos ovdalgihtii lei ceggojuvvon áibmoskiipastivli. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Berit Oskarsen (Govva: Basia Głowacka) ¶
Berit Randi Oskarsen, r. Boine Henriksen (Jovsset Ovllá Elle Márjá Biret / Mihk- Ovllá Biret Heandaraga Biret), lea riegádan 1961:s ja bajásšaddan Kárášjogas. Sus lea oahppu mánáid- ja nuoraidbargin, ja dasa lassin sus lea gávpeskuvla ja relašuvdna- ja prošeaktajođihanfága, gulahallan- ja riidočoavdinfága Hønefossa allaskuvllas. ¶
1977 rájes son lea orron Hámmárfeasttas. 1989:s Berit bargagođii Reindalen mánáidgárddis Hámmárfeasttas, ja 2000 rájes son lea bargan Breilia nuoraidskuvllas. ¶
Jearahalaimet sus 2008 giđa. ¶
– Áhččán muitalii ahte dalle go son váccii skuvlla ja oahppit sámástedje, de biddjojuvvojedje heahpatčihkii ja huškkohalle linjálain. Min ruovttus hálaimet dušše sámegiela, in oahppan dárogiela ovdal go skuvlii álgen. Dattetge lei mu váhnemiid čielga oaidnu ahte skuvllas galggaimet oahppat dušše fal dárogiela. Álgen skuvlii 1968:s, jagi maŋŋil go ledje álggahan sámegielat luohkáid Kárášjogas. Dalle go álggiimet ledje buot vuosttašluohkkálaččat čoahkkanan váhnemiiguin ja rektor čuorvvui namaid. Dalle celkkii eadni jitnosit: – Berit ii galgga makkárge sámegielluohkkái! Nu ahte fertejin dárogiel luohkkái, vaikko in ipmirdan dárogiela, ja vázzen olles vuođđoskuvlla oahpakeahttá lohkat ja čállit sámegiela. 8. luohkás beasaimet válljet sámegiela ja ođđadárogiela gaskkas. Válljejin dalle ođđadárogiela, go dat šattai olu álkit oahppat go sámegiella maid in lean oahppan skuvllas ovdal. Maiddái mu váhnemat oaivvildedje ahte ođđadárogiella lei buoret, go sámegiela ii dárbbašan eará sajiin go Kárášjogas. Sámegielain ii beassan gosage dán máilmmis, nu lohke dalle. Boađus lea ahte easkka rávesolmmožin lean oahppan iežan eatnigiela čállit. Muhto in leat vel áibbas sihkkar riektačállimis, ja dovddan ahte dárbbašivččen eanet oahpu sámegielas. ¶
– 1989:s bargagohten mánáidgárddis Hámmárfeasttas. Soames váhnemiid guottut ledje dakkárat ahte álggos in báljo duostan muitalit ahte lean sápmelaš. Mánáidgárddis fertiimet bargat mánáid guottuiguin vai vuostálastit vuođđodovdduid maid sii ledje oahppan ruovttus. Muhtin váhnemat ledje duođaid oahpahan mánáide ahte lei ortnegis bálkut geđggiid bohccuid njeaiga, vai doallat daid eret šaddogárddiin. Fertiimet oahpahit mánáide ahte eai galgga givssidit elliid, vaikko bohccot borašedje rašiid sin šaddogárddis, muhto čábbát vuojehit daid. ¶
Lágidišgođiimet sámi vahkku mánáidgárddis. Suohkan osttii maiddái lávu maid ceggiimet mánáidgárdái. Bukten muhtin sámi dávviriid maid heŋgiimet čájáhussan. Váhnemiin bohte máŋga ártegis reakšuvnna. Muittán ovtta gii logai «váldde fal dan duolva gávtti eret seainnis» . ¶
Muhto eai boahtán dušše váhnemiin dakkár oainnut sámi kultuvrra vuostá. Maiddái mánáidgárddi bargit sáhtte leat hui negatiivat. Oahpahin mánáide moadde sámi lávlaga ja luođi, muhto dalle bođii ossodatjođiheaddji ja logai ahte in beassan juoigat mánáide, go dat lea dakkár maid juhkaluvvan sámit dahket ¶
– Dalle go bargagohten skuvllas šadden ovttasbargat lullinorgalaš oahpaheddjiin. Son logai munnje jitnosit diimmus ohppiid gullu: – Amma buot sámit galggašedje jávkaduvvot eatnanspáppas? Ii lean vuosttaš háve ahte ledjen ožžon negatiiva kommentáraid dán oahpaheaddjis, muhto dál lei doarvái. Mun vástidin: – Dál lean dolkan! Moai duinna manne rektorii dállánaga! – It go gierdda dan mađe, logai dalle. Ja mun vástidin ahte maid dajašit jus mun dajašin seamma buot olbmuid birra du fylkkas? Son ii lean smiehtadan ahte luohkás ledje oahppit sámi duogážiin, vaikko eai lohkan dan jitnosit. Muhto dál moai letne čorgen gaskavuođa, munnos lea buorre ovttasbargu. ¶
Bireha isit, Odd Oskarsen, lea mearrasápmelaš Kluppus Fálesnuoris, gii ieš ii beassan sámegiela oahppat mánnán. Go bearaš lea orron Hámmárfeasttas, de lea bearašgiellan šaddan dárogiella. Biret lea maiddái hállan eanemus dárogiela mánáide, muhto háliidii ahte sii galge beassat oahppat sámegiela skuvllas. Dat ii leat leamaš álki. Bárdni ii ožžon sámegiela mánáidskuvllas oahpaheaddjiváilli dihtii. Muhto buhtadussan oaččui guokte vahku friddja skuvllas vuolgit giđđajohtimii! ¶
Breilia nuoraidskuvllas lea Biret oahpahan sámegiela moadde jagi. Álggos lei oahpahus maŋŋil skuvlaáiggi. 2006 Máhttoloktemiin bođii sámegielfága diibmoplánii, fágas lea árvu nubbin amasgiellan. Dát mearkkaša ahte oahpahus ollásit lea skuvlla ovdasvástádus. Suohkanis ii leat ovddasvástádus dan fálaldahkii nugo sis lea sámegielas vuosttaš ja nubbin giellan, ii ge oaččo doarjaga Fylkkamánnis. Go mii jearrat Hámmárfeastta skuvlakántuvrras sámegieloahpu birra, de sii eai namut ge Breilia, go nubbi amasgiella lea dušše skuvlla ovddasvástádus. ¶
– Mus leat dál golbma oahppi geain lea sámegiella amasgiellan. Golmma jagi áigi mus ledje logi oahppi. Molsašuddá jagis jahkái. Lea hui váttis danin go mus ii leat alddán oahppu oahpaheaddjin ii ge formálalaš sámegieloahppu. Ja ii gávdno oktage geas sáhtášin jearrat veahki ja rávvagiid, ii oahpponeavvuid birra, ii ge oahpahusvugiid birra. Ii goassege lágiduvvo čoahkkin ii ge ovttasbarggu suohkana sámegieloahpaheddjiid várás, muhto leat oktasaš čoahkkimat eará fágaoahpaheddjiid várás. Mii leat geavahan Davvin 1 ja 2 oahppogirjin, muhto in leat duhtavaš dáiguin girjjiiguin, sávašin eará girjjiid mat heivejit buorebut nuoraidskuvlaohppiide geat leat oahppamin sámegiela álgodásis. Lean jearran maid suohkan dajašii jus válddášin virgelobi sámegiela lohkat. Vástádus lei: – Na geahččal mat dan. Dat ii lean gal movttiidahtti. Ja lean ipmirdan nu ahte nu guhká go mus ii leat formálalaš oahpaheaddjioahppu, de ii leat doaivu oažžut lohkanvirgelobi bálkkáin. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Bjarne Hofseth tealttás ovddabealde Áttánvuonas, Davvesiiddas 1934:s (Govva: Thoralf Hamborg / Finnmark fylkesbibliotek) ¶
Bjarne Hofseth (1883–1972) lei bajásšaddan dalá Dálbmeluovtta suohkanis (dál Álttá vuolde). Sus lei ee. soahteskuvlaoahppa. Son lei Álttá Bataljovnna kompanihoavda ja daid soalddáhiid jođiheaddjin geat vearjofámuiguin bissehedje Hámmárfeastta bargiidstuimmi 1921:s ((1)) . Son barggai geologalaš ohcan- ja mihtidanbargguid, lei Borssi ruvkkiid hoavda ja Sydvarangera inšenevra. Hofseth lei maiddái Norges Bondelag (boanddaid riikasearvvi) riikastivramiellahttu. Ovtta gaskka son lei Dálbmeluovtta sátnejođiheaddjin. Maŋŋel soađi son orostalai eanas áigge Oslos. Hofseth čálii girjjiid Finmarkens fremtid (Finnmárkku boahtteáigi) 1920:s ja Finnmarks framtid 1945:s. (Vaikko girjjiin lea ge measta ovttalágan namma, de leat guokte goabbatlágan girjji.) Son almmuhii maiddái girjji Finnmark – land og folk (Finnmárku – eanan ja álbmot) ja ollu girjjážiid girjeráiddus Gamle gåter (Dološ ipmašat). ¶
Mii deaddilit dás moadde oasáža Finmarkens fremtid -girjjis ja aviisačállosa maid Hofseth čálii 1935:s. Dat čájehit mot dalle bealuštedje internáhttadoalu ja dáruiduhttinpolitihka ja vuosttaldedje buot sámegielgeavahusa. Nu guhká go Hofseth elii vuostálasttii sámegiela geavaheami. Nu maŋit go 1968, go devddii 85 jagi, čálii aviissas sámi gymnása ásaheami vuostá. ¶
Girjjis Finmarkens fremtid bealušta Hofseth Finnmárkui industriija stuora huksemiid, ruvkedoaimmaid ja mátkkoštallanvejolašvuođaid. Ee. evttoha buođđudit Álttá-Guovdageainnu-čázádagaid. Son oaivvilda eanas ealáhusain buriid vejolašvuođaid, earret go boazodoalus, dat ferte «lunddolaččat» čáhkket saji earáide. Son árvala koloniserema ja oaivvilda vejolažžan lasihit Finnmárkku olmmošlogu gitta 250 000 rádjái. Hofseth ákkastallá ja vuosttalda dan dábálaš oainnu ahte Finnmárkku álbmot lea golmma čeardda álbmot. Son čujuha dasa go «nálit orrot seahkáneame dál sakka ja jođánit» : ¶
«Danne ii dáidde leat riekta atnit Finnmárkku dakkár guovlun gos orrot 3 našuvnna álbmogat: sápmelaččat, láddelaččat ja dáččat. Go iskkada dán guovllu álbmoga dárkileappot, de fuomáša ahte eanas oassi álbmogis leat seahkánan nuppi dehe goappašagaide dan guovtti eará nállái, earret go juo leat easka deike fárren joavkkut. Danne ii leat riekta dadjat dáppe 3 našuvnna olbmuid, baicca dušše finnmárkolaččaid ja sisafárrejeddjiid. Ja go Finnmárkku erenoamáš nálli lea šaddan, de leat sápmelaččat das deháleamos oassin.» ¶
Dan su iežas čilgehusa vuođul son ákkastallá manne galggašii geavahit skuvlaásahusaid go ain eanet ovttastahttá guovllu álbmogiid dáčča ja dáru vuođu mielde. ¶
(s. 80) Dássážii lea dáppe mánáide ja nuoraide leamaš sakka váddáseabbo ovdánahttit oahppoláhjiideaset go eará guovllu mánáide ja nuoraide. ¶
Čuvgehusdoaimmat gal ovdánit, lea jur illudahtti. Erenoamážit leat skuvlainternáhtat hui ábas ásahusat, muhto dat doibmet bures dušše doppe gos orrot unnán olbmot. Dohko čoahkkanit buotlágán ruovttuid mánát – sii ohppet oktiigullevašvuođa, dakkára mii finnmárkolaččain ii báljo leat. Oahpahus lea dušše okta bealli das. Oahpaheaddji iežas váikkuhanfápmu lea deháleabbo, ja lea somá oaidnit man alladássásaččat dálá Finnmárkku oahpaheaddjit leat máhtolašvuođa dáfus. ¶
Čeahpes, oahppavaš árjjalaš dievddut ja nissonat barget oahpaheaddjin álbmotskuvllas. Muhtumat leat finnmárkolaččat, muhtumat sisafárrejeaddjit. Eanas sisafárrejeaddjit goitge orrot hálideame bisánit deike ja šaddet oassin álbmoga eallimii dego livčče riegádan dáppe. Sii leat dan dáfus dego hui ábas ja buorren álbmin dáppe álbmogii. ¶
Dasa lassin go oahpaheaddji coggá sidjiide ipmárdusa ja oahpaha sin, de besset internáhta mánát maiddái buori dikšui ja internáhta eamida stivrra vuollái, dat lea maiddái hui ávkkálaš. ¶
Internáhtas orodettiin ohppet mánát ollu ávkkálaččaid, muhto go fas máhccet ruovttuidasaset, gos buot lea bázahallan oalát, de láhppet sii fas dan buori oahpa. Internáhtat goitge gilvet sidjiide buriid šattuid, vaikko muhtun oassi das gahčá šattuhis eatnamii ja muhtun oassi goiká dasa. ¶
Skuvlainternáhtat eai leat eanet go 10- dehe 20-jahkásaš ásahusat, muhto lea juo čájehuvvon ahte dat šaddet ávkkálaš kulturguovddážin guovlluide, vaikko vel leat ge unnán. Eaktun lea ahte ain ovdána seamma guvlui go dássážii. Bargiid válljen dohko lea hui dehálaš, sihke guovddáš hoavddaid dáfus ja internáhta bargiid dáfus muđuige. Internáhta oahpahus ii leat gal deháleamos – dan gal ožžot dábálaš álbmotskuvllain nai. Erenoamáš árvvolaš lea juohke bargi váikkuhus internáhta mánáide ja vel dáid guovlluid ollesolbmuide nai. Dábálaš oahpaheaddji doaibmá iešalddis dušše okto, muhto internáhtavirgebargit mat šaddet dego oktan internáhtain ja searválaga čuvgehusásahusain galget doaibmat ásahusaid oinnolaš ovddasteaddjin. Almmolaš virgi šaddá fámoleabbun virgebargi daguiguin – ja váikkuha mihá čiekŋalebbui. ¶
Livččii lihkkun Finnmárkui jos dat ásahus šattašii ain eanet, ja jos dasa dađistaga gávdnoše dohkálaš virgebargit. Goitge eat galgga duhtat dušše skuvlainternáhtaide. Dat gal ovddastit ja lasihit servodatdovddu ja kultuvrra, unna guvlložis, muhto ovdáneapmi ferte jotkojuvvot. Muhtun doaimmat leat juo álggahuvvon – ealáhusservodaga fágaskuvllat, dálueamidiid skuvla, risttalaš nuoraidskuvla – buot ávkkálaš gilvvan oktiigullevašvuhtii ja ovdáneapmái. Goitge fertet mannat ain ovdalii. Fertejit beassat ovdánahttit oahppoláhjiideaset nu ollu ja guhkás go servodat dárbbaša daid. ¶
Guokte Finnmárkku máŋgga internáhtas ¶
G. b. Leavnnja internáhtta 1914. (Govva: Bernt Thomassen / Ulf Jacobsens fotosamling) ¶
O. b. Máze internáhta huksen 1956 (Govva: Unni Fürst) ¶
(s.100) ¶
Finnmárkku ovdáneami njuolggadusat. ¶
Čuvgehus ¶
Dás ovdalis lean geahččalan muitalit ja čilget Finnmárkku ámtta dilálašvuođaid ja vejolašvuođaid, nu go bealistan daid oainnán maŋŋel go lean guorahallan Finnmárkku dainna árjjain maid ruovttuguovllu dovdu buvttiha, ja dasto veardidan daid dilálašvuođaid eará guovlluid dilálašvuođaide maid lean vásihan. ¶
Doaivvun iešalddán áibbas vissásit Finnmárkkus boahtteáiggi, ja Norgga álbmogii šattašii Finnmárku illun go fal gieđahalaše ášši rievttes láhkái. Jos ášši gieđahallojuvvo boasttuláhkái, de das gal soitet bohciidit morrašat ja váivvit. ¶
Árvvoštalan Finnmárkku, sihke luondduriikka ja álbmoga, buorren ávnnasin maid vuođul sáhtášii vuođđudit mávssolaš ja hui miellagiddevaš servodaga. ¶
Goitge, buot báikkiin gos galggašii geavahit buriid vuođđoávdnasiid ávkin, de ferte bargat ja geavahit ipmárdusa álggu dáfus. Nu lea maiddái dán áššis. ¶
Ja go juohke guovllu ovdáneapmi álo vuolgá álbmoga buorrevuođain ja ovdánanvejolašvuođain, de fertet dáppe álgit ovdáneami barggu olbmuiguin. ¶
Doaivvun dan seahkálasnállái mii dáppe lea šaddame ferte addit vejolašvuođa ovdánit nu guhkás go dat orru sáhttime ovdánit moatti buolvvas. ¶
Mihttomearrin ferte leat ovdánahttit deike dearvvaš, ahtanuššan ja lihkolaš oasi Norgga álbmogis. ¶
Leat leamaš soahpameahttunvuođat, ja dat lea oalle imaš, giela dáfus go galggašii nevvodit ja čuvgehit álbmoga nu bures go lea dárbu. Muhtumat áiggoše vurkkodit boazosápmelaččaid dego vuorkádávvirin main ii galgga váldit eret maidege mii gullá doložii. Ii oktage hálit bidjat stáli Harald Hårfagre áiggi ákšui, ođasmahttit dan, nađđadit dan ođđasit ja čuollagoahtit dainna. Dan hálida vurkkodit dávvirvuorkkás ja suodjalit dan billahuvvamis. Nu áiggoše dat olbmát maiddái meannudit sápmelaččaiguin – hearvás vuorkáimašin maidda várra ferteše oahpahit katekismusa ja báhkkomiid čilgehusaid, muđui dat láhppoše mátkkisteaset manadettiin Ipmila háldui. Ale fal duohtat daid eanet go jur dárbu veahkehettiin Ipmila go son áiggošii čuvgehit ja láidet daid olbmuid agálaš ráfái. Čoavddus lea: Sárdnidit sidjiide Ipmilsáni sámegillii – ja dasto diktit sin jápmit ráfis. Ii galggaše eahpádus ge dan dáfus ahte ovdáneapmi galgá dárogiela vuođul, ja Norgga stáhta ásahusa ja kultuvrralaš veahkkeomiid vuođul. ¶
Goitge ii galggaše vuosttaldit báikkálaš iešvuođaid dahkkon vugiiguin. Lehkos Finnmárku bissut iešvuođainis, muhto das galgá lunddolaš gullevašvuohta Norgii. ¶
Oainnán dál lea bohciidan ođđa ja vel bahát giellamoivi go de go šattaimet njiellat ođđadárogiela obbačoddagii. ¶
Orjješnorgalaččat leat nu duhtavaččat giellageahččaladdamiiguin ja hálidivčče joatkit geahččalemiid ja buktit midjiide ođđa ja vel fiidnát riikagiela Finnmárkui – sámegiela. ¶
Sávan buohkat geat áiggoše Finnmárkui buori boahtteáiggi vuosttaldit dakkár jallošemiid. Finnmárkkus leat namalassii dušše okta álbmotčeardda, norgalaččat. Máhcahehkot daid árvvohisságaid bázahallan mongolalaš álbmoga birra mii galgá gieđahallot ja dáruiduhttot erenoamáš vugiiguin. Bargot dan badjelii ahte buot sámivuođain meannuduvvo nu go dološ bázahusaiguin galgá ge. Addot goitge nuoraide vejolašvuođa beassat juolggi ala ja ovttadássásažžan eará nuoraiguin Norggas. Dan sadjái go ásahit muhtunlágán erenoamáš sámi skuvlla galggaše baicca ollašuhttit dan plána man mun evttohin girjjistan (Finnmárkku boahtteáigi) 105.–107. siidduin, internáhta mas Finnmárkku doaresbeale báikkiid nuorat ožžot oahpahusa gitta artiuma rádjái. Dan mii dárbbašit. ¶
Sámi nuoraidskuvla ii daga earágo bahá buot earáide go sárdneolbmáide. ¶
Boazosámi nuorat ja diehttelasat buot eará Finnmárkku ealáhusaid nuorat dárostit dál bures. Buohkat galggaše vuosttaldit dan go áigot ásahit muhtunlágan sierra sámi čállingotti. ¶
Bajidehket baicca bajitinšenevra Fixdala áigumuša hukset buriid viesuid riikageainnu gurrii. Su jurdda lea ahte dat galggaše adnot turisttaide idjasadjin geasset. Ja adnoset dasto daid viesuid buorren skuvlainternáhttan dálvet. ¶
Ovdamearkan lea okta viessu Oarje-Finnmárkkus Dálbmeluovtta ja Fálesnuori suohkaniid ráji lahka, Finnmárkku riikageainnu alimus báikkis, ja nubbi stuorát ráhkkanus livččii Lágesvuonas – juogo Áttánvuonas dehe Idjavuonas. Áttánvuonas lea buot eanemus erenoamáš ja riikkaidgaskasaččat buot čábbámus luondduguovlu, dehe doppe ii leat hámman, jos juo eai dagašivčče geainnu riddogátti Áttánvuonas Gussanjárgii. ¶
Váldu ášši lea goitge ahte skuvllat dahkkojit, ja ahte buori áiggis heađuštivččii dan ođđa davvinorgga riikagiela man leat dahkagoahtán. … ¶
((1)) Stuora bargogaskkalduhttimis (streaikkas) 1921:s vuite bargiid veahka fámu Hámmárfeasttas muhtin áigái ja bissehuvvojedje soahteveahkafámuin. Dat unnán dovddus oassi Finnmárkku historjjás lea muitaluvvon girjjis: Arnolf Kristensen: Rød mai. Da verdensrevolusjonen banket på i Hammerfest . (Rukses miessemánnu. Dalle go máilmmirevolušuvdna galledii Hámmárfeastta). Tiden Norsk Forlag 1977. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
1800-logu maŋimuš beali gáržžiduvvojedje njuolggadusat oahpahusgiela hárrái máŋgii ((1)) . Eanáš skuvlastivrrat orrot jegolažžan čuovvumin daid nu bures go sáhtte. Muhto Guovdageainnu suohkanis ii oaidnán skuvlastivra vejolažžan, ii ge sávahahttin oahpahit dušše dárogillii. Danin vuosttaldedje muhtimat, dávjá dan láhkái ahte vigge vanahit «veahkkegiella» -doahpaga hui guhkás eiseválddiid áigumuša ektui. ¶
Mii čájehit dá oasi skuvlastivrra reivves mii čállojuvvui 1890-logus. Lea okta reivviin maid mii leat gávdnan Girko- ja Oahpahusdepartemeantta arkiivvas Riikkaarkiivvas. ¶
Reivve vuolláičálli, Sverre Falkenstrøm Johnsen, lei Guovdageainnu suohkanbáhppa 1888–97. Dan áigge suohkanbáhppa álo jođihii skuvlastivrra. Johnsen lea maid sádden reivve skuvladirektevrii 1897:s. Skuvlastivra vuosttaldii maid 1898:s go Johnsena maŋisboahtti Gustav Kielland lei jođiheaddjin. Kielland čálii vuostecealkámuša sihke skuvladirektevrii ja departementii. ¶
Eanet reivviid gávnnat dás. ¶
Guovdageainnu skuvlastivrras. ¶
Hr. Skuvladirektevra Romssa bismaguovllus! ¶
Čujuhit Hr. Skuvladirektevrra čállosii Guovdageainnu skuvlastivrii golggotmánu 8. b. dán jagi, mas skuvlastivra bivdo cealkámuša addit ođđa skuvlalága §73 nubbi lađđasa mielde. Mii vuollegaččat almmuhit ahte skuvlastivrra čoahkkimis dán mánu 15.b. šattai ovttaoaivilvuohta čuovvovaš cealkámušas: ¶
Guovdageainnu skuvlastivra ferte nu garrasit go vejolaš gielddašit dárogiela dahkamis gulahallangiellan dáppe min skuvllain, main dasto sámegiella dušše boahtá atnui veahkkegiellan. Dakkár mearrádus heajosmahtášii oahpahusa. Jus mánát galget sáhttit viežžat makkárge ávkki dan moatti oahpahusdiimmus maid ožžot, dalle ii berre menddo olu áiggi golahit badjelmearálaš dáruiduhttimii. Skuvlaoahpahus šaddá váddáseabbon ja dan láhkái ii olat ulbmiliiddis. Namalassii guoská dát risttalašvuođaoahpahussii. Skuvlamánáid váhnemat dorjot skuvlastivrra áššis. Sii leat ovttaoaivilis skuvlastivrrain ahte lea dehálaččamus ahte risttalašvuođaoahpahus addo duššefal mánáid iežaset eatnigillii, danin go risttalašvuođa vuoigŋa ja fápmu álkibut gávdná bálgá nuoraid váimmuide. Áidna masa duostá mieđihit lea dát: mii suovvat ahte mánát geavahit lohkan- ja oahppogirjjiid main lea dárogiel teaksta sámegielteavstta bálddas, go danin ožžot čeahpimus mánát vejolašvuođa oahpásmuvvat dárogillii skuvlavázzima olis. ¶
Guovdageaidnu juovlamánu 16. b. 1890 ¶
Gudnebalolaččat S. F. Johnsen Skuvlastivrra ovdaolmmoš ¶
Guovdageainnus lei 1800-logu loahpas moadde sámi oahpaheaddji. Ii lean oahpaheaddjiváili, muhto njuolggadusat mat hehtte oahpahusa ohppiid eatnigillii. G.b. oahpaheaddjit Henrik Pentha ja Morten Clemetsen. O.b. Guovdageainnu skuvla 1883-1906. ¶
((1)) Geahča Henry Minde artihkkala Sámi skuvlahistorjá 1-girjjis, doppe leat 1880-njuolggadusat čállojuvvon. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Kirsten N. Sara Ørsnes (Ellána Risten) riegádii Guovdageainnu boazosápmelačča jovkui 1930:s. Son lei bealjeheapmi riegádeamis juo ja sáddejuvvui Troandima almmolaš skuvlii bealjehismánáid váste go lei birrasiid 10 jahkásaš. Maŋŋel bealjehemiid skuvlla son váccii ruovttudikšunoahpa Stavangera almmolaš skuvllas, bealjehis nieiddaid fidnoskuvlla ja barggai goarrun Ålesundas, biigui Guovdageainnus ja barggai dasto maŋŋil Luma lámpáfabrihkas Oslos. Oslos son gávnnai isida. Soai náitaleigga ja fárriiga Tarvai, Bjugnii Lulli-Trøndelagii gos su isit oaččui návetbarggu. Maŋŋil soai osttiiga sierra dálu ja ásaiga Rissai Lulli-Trøndelagii. Sudnuide šadde 5 máná. ¶
Su nieida, Kristin Sara (Ellána Ristena Risten) lea riegádan 1965:s ja bajásšaddan Rissas. Son lea oahppan bealjehemiid dulka ja lea 2009:s jearahallan eatnistis su mánnávuođa ja skuvlavázzima birra. ¶
Su jearahallamii mii leat lasihan dieđuid maid leat gávdnan Guovdageainnu skuvlastivrra vuorkkáin. ¶
Bajásšadden joavkkus duoddaris, siiddas, ja mii jođiimet bohccuiguin. Mus ledje guokte oappá ja okta viellja. Lei unna servodagaš, ja mun dovden buohkaid. Muittán eanas ollesolbmuid in ge mánáid. Soaitá danne go gulahallen buoremusat etniinan ja vieljainan. Ja vilbealán Nils Gaupa gal muittán bures, go son lávii leaikkastallat. Dat lea maiddái gulahallan. Oappáidan ja vielljan in atnán mánnán, sii ledje oappát ja viellja. ¶
Beaivválaččat stoagaimet ja barggaimet dihto bargguid. Guottašin muoraid, dolastin ja vuššen gáfe. Ledjen čeahppi, lea eadnán muitalan. Son lávii rámpostallat, dajai mus lei buorre jurddašeaddji oaivi. Moai gulahalaime cuoigumiin ja čájehallamiin. Muđui lei beana mu guoibmi. Ledjen hui árgi ja čiehkádin ovttatmano go guossit bohte. ¶
Mu mielas lei somá njorostallat, darvehit ja darvehallat, ja mun hálidin leat okto. Lei sorjjasmeahttun eallin. Goitge muittán go deddojin oađidettiin ja de muhtumin lihkken ja vulgen olggos. Beatnagat čuovvoledje mu álo, ja de ledjen oadjebas ja ilus. Eadni várra doaivvui mu manname hivssegii, go mun in goassege muitalan ahte ledjen deddon. ¶
Muittán erenoamážit oktii go ledjen vuot vázzime ja beaivváš lei jur badjáneame. Fáhkkestaga fuomášin juoidá čáhppada girddašeame mu bajábealde. Goaskin dat lei. Mus lei beana mielde in ge mun de ballan, šadden dušše sáhkkii. Oidnen go beana dego suhtai ja rohkkáhii lotti, ja de dihten beana várjalii mu. ¶
In muitalan goassege eadnásan maid vásihin go son lei hui garas muinna ii ge soaitán liikot dasa go ledjen mannan okto olggos. Son lávii hui gearggus gieldit mu. Geahččalii čájehit munnje ahte dobbelis siidda ledje eallit mat ledje vel stuorábut go beana. Dan mun dieđusge in ipmirdan, go in lean oaidnán dakkár ealli. ¶
Sii vigge dáguhit munnje ahte doppe ledje gumppet, dat ledje várálaččat, muhto ii lean álki. Muhtumin áhččán ja vielljan válddiiga mu mielde vuovdái, čájeheigga ráppi. Amma mu dal de ipmirdan ahte doppe leat gumppet? ¶
– Gea duo, – diet lea borahallan gumpii ja gumpe sáhttá borrat du maid, dajaiga garrasit munnje, muhto mun in dohkkehan in ge ipmirdan maidege maid in lean oaidnán ieš. Ledjen dan dáfus hui ceaggái. Danne mu ipmárdusas ii gávdnon obage ealli mii lei stuorát go beana ja sáhtii borrat mu. ¶
Mu mielas lei somá eallit duoddaris in ge mun hálidan galledit fulkkiidan gilis in ge oađđit viesus. Doppe orui nu gárži ja moskkus, ja mun láittastuvvagohten fargga. Ja gilis ledje nu ollugat geain ledje ártegis biktasat. Ballen apmasiin. Jurddašin ollu ipmašiid mánnán, muhto dat lei goit suohtas áigi. ¶
Muittán go gáđaštin vielljan danne go sus ledje bohccot. Váidalin eadnásan, ja son lohpidii addit munnje miesi. Fertejin vuordit giđđii guottetáigái, muhto de ges šadden vuolgit bealjehemiid skuvlii in ge beassan oaidnit miesi stuorrume, mearka mus gal lei. Ledjen hui gába dainna. ¶
Ovdalgo šadden vuolgit bealjehemiid skuvlii, de šattai soahti ja girdit girddašedje. Lei issoras. Čielgaseamos muitu lea báhcán go ledjen olgun stoahkame Elliin, oambeliin. Fáhkkestaga buohkat viehkaledje čiehkádit. Elle čurvii munnje ja siđai doapmat. Vihken su maŋis ja moai čiehkádeimme, muhto in ipmirdan maidege. Maŋŋelaš guovlalin olggos, ja de oidnen girdiid. Sii muitaledje munnje ahte dat ledje várálaččat, báhče buot mii lihkadii. Sii čájehedje munnje vielja bissu, ja de ipmirdin ahte sii sáhttet báhčit mu. Eadni muitalii ahte leansmánni Dahl lei leamaš min siiddas, oastán herggiid ja mannan Ruŧŧii. Na mun ba dáiden ipmirdan mii dat ges lei? ¶
In oahppan bealjehemiid giela nu go dálá mánát. Ii oktage diehtán bealjehemiid ja giehtagiela birra. In dieđe vel dan ge áibbas sihkkarit ležže go min joavku ipmirdan obage ahte mun ledjen bealjeheapmi. Mii ráhkadeimmet čájehansániid ja čujuhanlihkastagaid. Ledjen hirbmadit gesson eadnái ja villjii danne go soai leigga čeahpit ráhkadit čájehanmeahtaliid. Oappáguovttos leigga maiddái čeahpit, muhto viellja dat muitalii munnje mii olgun dáhpáhuvai. Soittii ealu birra, gos dat lei, ollu miesit go ledje, guđe bohccuid sii áigo njuovvat, mot njuvvet, merkejit misiid ja gean guđege boazu lei. Son lei hui čeahppi čájehallat oaivila gorudiin, son livččii sáhttán šaddat neavttárin. Mii ráhkadeimmet dovdomearkkaid guđege dávvirii ja midjiide lagas gullevaš olbmuide. Thomasis lei su iežas dovdomearka, sus lei árba muođus, ja danne dovdomearka dahkkui das. Muhtun olbmo árvidin lei hui juhkki, ja mun áđđestallen su. Vielljan oahpahii munnje bustávaid maiddái, vai beasaime čállit namaid. Áidna man sealggadin dadjat lei «Bittu» , beana, «Ánte» viellja, ja , eadni. ¶
Oidnen go olbmot humadedje, ja mun áđđestallen sin vaikko in ipmirdan maid sii barge. In mun lean goit gullan hupmama. Áidna maid muittán gullan lea beanašáikasa. Ja soađi áigge gullen girdi nai. Lei hui issoras. Buoremusat muittán girdihája. Haksen daid ovdal go dat ihte albmái ja ovdal go dat haksogohte. Oidnen dušše go buohkat viehkaledje čiehkádit. Imaštallen go olbmot muhtumin eai ballán go girdit bohte. In ipmirdan goassege manne muhtun girdit ledje várálaččat ja manne muhtumat eai lean várálaččat, muhto mun bargen nu go buohkat earát. ¶
Go ledjen deavdán čieža jagi, de eadni siđai mu álgit skuvlii Guovdageidnui daid eará mánáid mielde. Ovddemus maid muittán lea go buohkat gehčče munnje ja hálidedje diehtit máhtán go hupmat. Jerre máhtán go dadjat ja jna. vai gullet máhtán go hupmat. Sii sihte mu geardduhit maid ieža dadje. Lei issoras. Šadden measta buohcci ja viehkalin eret. Fargga sii eai jearahan šat, ja de vulgen mun nai stoahkat skuvlašilljui. ¶
Váivvimus muitu lea go čohkkájin skuvlapulttes in ge ipmirdan maidege. Buot dego girddii mu oaivvi badjel. Oahpaheddjiin ii lean máhttu ii bealjehemiid birra ii ge giehtagiela birra, danne in ožžon oahpu. Dušše dan ipmirdit ahte oahppit čuoččahedje lávlut? Mas ba mun ges dihten mii lávlun lea go in lean gullan dan goassege? ¶
Rehketdiimmuin lei maiddái ahkit. Ii oktage lean oahpahan munnje loguid. Lei váivi go oahppit rehkenaste ja čájehedje maid sii leat bargan. Šadden leat ollu iehčanassii. Maid ba hal sii muđui dihte bargat? Lei suivat go oahpaheaddjit eai ge beroštan. Dat gal lea mu mielas oba heitot. Munnje ii lean doppe earágo dušši! ¶
Vásihin maiddái go oahppit áđđestalle mu ja njezzo munnje. Eai sii dieđusge ipmirdan dađi eanet, muhto mun suhtten ja váidalin ollesolbmuide. Ipmirdin ahte sii eai beroštan, eai sii dieđusge ipmirdan, ja de mannen vielja lusa. De šattai doarru, son dieđusge bealuštii mu. Skuvllas lei ahkit ja váivi, ja mun hálidin vuolgit ruoktot. ¶
Internáhtas gal vel dohkkii. Dálueamit lei hui garas, ja doppe eai beassan láhttet fasttit. Fertejin ieš váruhit biktasiiddan ja dávviriiddan nu go eará oahppit. Lihkus sii eai vealahan mu dan dáfus. In gulahallan gal ovttain ge. Dušše oappáidanguin ja vieljainan. ¶
Fargga bođii eadni fitnat, ja de gal in šat gárron báhcit. Hálidin ruoktot. Dollen su ja čirron, ja nu de šattai, bessen vuolgit ruoktot. Vázzen skuvlla moadde mánu, ja dađi eanet skuvlla in vázzán gal Guovdageainnus. ¶
Doaivvun ahte danne go eadni lei hupman skuvllain, de šadden doaktára lusa Romssa gávpogii. In ipmirdan dieđusge ahte leimmet vuolgime Romsii go vulggiimet. Ipmirdin gal ahte galggaimet vuolgit fatnasa mielde, ja ahte sii áigo bidjat juoidá mu oaivái ja gorudii. ¶
In muitte nu ollu dan mátkkis, dušše doaktárkantuvrra ja doaktára. Muhtun dievdu bođii munno ovddal ja mojohalai, rávkkai buorebeaivvi. Son cuoiggui munnje, mu beljiide ja dollii mu gihtii, geardduhii fas. Nivkalin. Son cuoiggui ain ja galgen rabestit njálmmi. Mu mielas son lei ártet. Ii iskkadeapmi lean dađi eanet go ahte son guovllai mu čoddagii ja beljiide. ¶
Son oinnii ahte ledjen bealjeheapmi ja rávvii bidjat mu skuvlii Troandimii. Eadni gulai ahte ledjen šaddan dakkárin go sus lei bárkodávda go váccii muinna. Ja de moai vulggiime ruoktot. ¶
Go leimme ollen ruoktot, de viellja muitališgođii munnje ahte galggan vuolgit guhkás vázzit skuvlla. Ipmirdin ahte ferten fas vuolgit juosat, muhto in hálidan in ge áigon gárrut vuolgit. Son humai garrasit munnje ja dajai «JUO» , cuoiggui mu beljiide čájehan dihte ahte mun in gula. Guhkkin galgen oahppat lohkat ja čállit. Son vikkai mu oažžut ipmirdit ahte son gal gulai ja danne beasai vázzit skuvlla gilis. In mun diehtán ahte eanas olbmot gulle ja in ge dan ahte mun ledjen bealjeheapmi. ¶
Go leimme ollen ruoktot, de viellja muitališgođii munnje ahte galggan vuolgit guhkás vázzit skuvlla. Ipmirdin ahte ferten fas vuolgit juosat, muhto in hálidan in ge áigon gárrut vuolgit. Son humai garrasit munnje ja dajai «JUO» , cuoiggui mu beljiide čájehan dihte ahte mun in gula. Guhkkin galgen oahppat lohkat ja čállit. Son vikkai mu oažžut ipmirdit ahte son gal gulai ja danne beasai vázzit skuvlla gilis. In mun diehtán ahte eanas olbmot gulle ja in ge dan ahte mun ledjen bealjeheapmi ¶
Guovdageainnu skuvlastivrra vuorká 1940 Ášši 10/40 Sáddet mánáid bealjehemiid skuvlii ¶
Ovttajienalaš mearrádus: ¶
Skuvlastivra mearrida ohcat saji Kirsten Nilsdtr. Sarai ja Anders H. Buljoi bealjehemiid skuvlii. ¶
Golle guokte jagi ovdalgo sáddejuvvojin bealjehemiid skuvlii. Dasa ledje ollu sivat. Mii jođiimet ealuin, ja dálvet, dehe giđđat lei dávjá heajos siivu. Ledjen leamaš skuvllas Guovdageainnus eai ge sis lean buorit vásáhusat das go sáddejedje mu ruovttus eret. Ja dasto lei vel soahti ja várálaš vánddardit. Ja dasto vel, gii máhtii maidege bealjehemiid birra? Mii oruimet guhkkin eret dakkár máhtolašvuođas. Álttá bealjeheamit gal ledje áigá álgán vázzit bealjehemiid skuvllaid, álge dohko go šadde skuvliiálgima ahkái. Oahpásnuvven bealjehemiid skuvllas ollugiidda geat ledje doppe eret. ¶
Lihkus sii válde mu mielde iešguđet báikái vaikko in ipmirdan manne. Nu mun ohppen ja vásihin. Mu mielas lei gal buoremus siiddas gos dihten mot buot lei ja mii dáhpáhuvai. ¶
Muhtin beaivvi mii manaimet Guovdageainnu boarrásiidruktui. Oruimet doppe moadde beaivvi ja sii lágidedje munnje biktasiid ja eará maid dárbbašin. Doppe ožžon riskku, guokte liinni ja guokte gávtti. In ipmirdan manne ožžon guokte gávtti, liinni ja ulloliinni. Adde munnje goikkehiid ja bittuid vel. Mu mielas lei dat olles ávvu. Go ledjen orron doppe moadde beaivvi, de ipmirdin ahte mun galgen vuolgit. De čirron jaskadit. ¶
Boarrásiidruovttus lei bealjehis nissonolmmoš man namma lei Bolette, maŋŋil náitalan Westavikan. Son basai ja divššui boarrásiid doppe. Bolette orui dušše moadde jagi Guovdageainnus, de son fárrii Troandimii. Son lei vázzán bealjehemiid skuvlla ja sus ledje govat dan áiggis go konfirmerejuvvui doppe. Oidnen ahte son máhtii čájehansániid. Son muitalii son lei bealjeheapmi nu go mun ja lei vázzán bealjehemiid skuvlla. Ipmirdin maid son amas olmmoš muitalii. Lei oba erenoamáš vásáhus munnje. Ipmirdin ahte galgen vuolgit dan skuvlii mii oidnui govain ja galgen oahppat lohkat ja čállit ollu eará mánáiguin ovttas. Son hárddašii mu ja muitalii ahte jos in lean siivui, de gal oahpaheaddji cikcii mu bealljái. In diehtán leaččai go duohta ja imaštallen sakka, eai hal mus lean goit bealljelasttat. Son lei áidna olmmoš mu eallimis gii lei dadjan ahte son lei maiddái dakkár go mun. ¶
Soiten vuosttaš Guovdageain-olmmoš gii sáddejuvvojin bealjehemiid skuvlii. Maŋŋil sáddejuvvui Anders Buljo maiddái bealjehemiid skuvlii. Son lei dalle 15-jahkásaš. Mu mielas dat lea imaš. Maŋŋil sáddejedje su Andebuai ((1)) vissa danne go son ii «hupman» . Mu mielas ii lean dat vuoiggalaš, oaivvildan dat lei boasttu báiki sutnje. Son čalmmehuvai maŋŋil, máhcai fas ruoktot ja orrugođii iežas olbmuid hálddus. Son lei čeahpes bargi, muhto ii son hupman. In dieđe manne leaččai šaddan dakkárin. Lihkus mun bessen Romsii iskkademiide ja dasto bealjehemiid skuvlii ovdal go son, eadnán dat rábidii mu dohko. ¶
Ja de šattai nu ahte Anders Pentha doalvvui mu heastasáhtuin Áltái. Ii dalle lean biilasáhttu. Sus lei oapmedállu ja heasta ja doaivvun son lei dušše 20 jahkásaš. Astrid Solberg, gii lei buohccedikšu ja Stavangeris eret, lei vuolgime Romssa gávpogii ja ofelasttii mu. Lei guhkes mátki. Idjadeimme Álttás ja doppe oidnen soađi. In diehtán soahti dat lei, ii ge mus lean dasa mihkkege ipmárdusaid. Oidnen soalddáhiid boahtime. Moai buohccedikšuin leimme vázzime go fáhkkestaga báládii munno maŋábealde. Lei vissa hirbmat rigearra, muhto mun in gullan das maidege. Son gaikkihii mu doaresbeallái. Livččen sáhttán vuojahallat jámas! Soalddáhat orro suhttan hirbmadit ja mun suorganin. Lástabiillat bohte maŋŋemaŋŋálaga, in lean oaidnán dakkáriid ovdal. ¶
Golle guokte beaivvi, ja de vulggiime lulás fatnasa mielde. Manadettiin čuovvolii munno olmmái gii lei bargan máŋga jagi Finnmárkkus ja lei dál manname ruoktot. Son lei kristiansandalaš, lei leamaš min olbmuid luhtte duoddaris ja dovddai mu váhnenguovtto. Doaivvun son snihkkii viesuid, muhto orun muitime su leamaš Sámemiššovnnas maiddái. Muittán su vuohččan go bođii min lávvui. Sus ledje ártegis gárvvut, lei hui stuoris, mun gávken sutnje ja imaštallen gii son die ges lea. In diehtán gii son lei, muhto maŋŋil lean gullan ahte son lei Adolf ja lei bealjehemiid skuvlla oahpaheaddji fru Brekke vilbealli. Fanas manai Romssa gávpogii in ge mun diehtán ahte Adolf dat galggai mu ofelažžan bealjehemiid skuvlii. Buohccedikšu bázii Romssa gávpogii, ja mun šadden viidáseappot dan ádjá mielde. Muittán ledjen hui bahámielas ja jeagoheapmi. In áigon earránaddat buohccedikšuin. In diehtán gosa galgen ja su mielde goit ledjen oadjebas. Dovden su boarrásiidruovttu rájes. ¶
Muhtun oasážiid mátkkis lulás maid muittán lea go fuomášin fatnasa mas lei hui ártegis suovvabohcci. Adolf čájehii gieđaiguin ahte dat bávkkehii ja muhtun fanas vuojui. Ipmirdin ahte juoga billistii nu go vielljan bissu. Kanovnna mun ledjen oaidnán. ¶
Muittán go čirron ollu lulás manadettiin. Fatnasis ledje dievva duiskalaččat, ja sii vigge stoagáidahttit mu. Muittán go sii govvejedje mu ja ožžon ruđa ja šuhkoláde. Sii jeđđejedje mu nu bures go sáhtte ja ledje siivvut, muhto go olliimet Troandimii, de gal sin ámadajut rivde. Sii šadde bahát ja garrasat. Go ipmirdin ahte dál galgen gáddái, de čirron. Adolf geahččalii čilget munnje ahte deike mun galgen skuvlii, muhto mun in gillen šat ipmirdit. Maŋážassii vuollánin ja vulgen su mielde. ¶
Mu vuosttaš muitogovva doppe lea soahti, duiskalaččat ja go buot lei bombejuvvon ja billahuvvan. Oidnen soalddáhiid vázzime gáhtaid mielde. Doppe ledje soahtefatnasat, ollu rigearra ja mu mielas lei dat hui unohas. Ii mus lean obage ipmárdus soađis, buorelihkus. Ledjen várra veahá gáiggas nai. In ipmirdan ahte duiskalaččat goddaledje olbmuid. ¶
Troandima bealjehemiid skuvla lei dán visttis 1855-1991. Dál lea ee. Norgga bealjehemiidmusea dás. ¶
Bealjehemiid skuvlla oađđinsála, govviduvvon su. 1938. ¶
Manaime trihka mielde bealjehemiid skuvlii. Dat maid muittán das, lea go oahpaheaddji bođii ovddal, su namma lei fru Hansen. Son moddjái, spežžii gieđaidis oktii ja dollii mu birra. Mu mielas lei hui ártet. In dal mun goit dovdan su. Son dollii mu gihtii ja láidii mu muhtun latnjii. Doppe ledje máŋga oahppi, ja sii gávke munnje. Buoremusat muittán go buohkat doppe hupme giehtagiela. De easka ipmirdin ahte ledjen bealjeheapmi, ja earát ledje maiddái dakkárat. Áddejin ahte min joavkku olbmot dat ledje geahččalan munnje muitalit dan – go ledje coggalan čuvddiideaset bealjeráigái ja bárdán oaivvi. In lean rievtti mielde goassege ipmirdan mii dat lei. Dáppe dadje oahppit: – Leat go bealjeheapmi? ¶
– Humat go giehtagiela? ¶
De bođii bearráigeahčči fru Sæter. Son dajai munnje giehtagillii: – Don – boađe – borrat. Moai manaime boradanlatnjii. Doppe lei váfis áhkku, su namma lei fru Iversen ja son lei hui garas. In luohttán sutnje áibbas. Son lei finnmárkolaš, gullen maŋŋil. ¶
Go leimmet boradan, de vácciimet bajás moadde láhttegearddi ja skuvlalatnjii. Oahpaheaddjin dan diimmus lei fru Brekke, ja mun galgen oahppat čállit naman. De gal seahkánin. Dadjen mu namma lei Risten, muhto čállen Kristen, go nu ledjen oaidnán iežan nama čállon dán skuvllas. – Ii, du namma lea Kirsten, dajai oahpaheaddji. Oahpaheaddji čilgii munnje ahte Kristen lea bártni namma, ja Kirsten lea nieidda namma. Maŋŋil lean ipmirdan ahte son ii lean ipmirdan ahte mun geahččalin dadjat Risten, nu go ledjen oahppan ruovttus. Máid ba hal son diđii ge sámi birra? Dohkkehin dan maid oahpaheaddji dajai ja čálligohten Kirsten. Ja nu hal lei ge čállon mu báhpiriidda. Dat eahpečielggasvuohta ii čielgan goassege dan áiggis go vázzen skuvlla doppe. Easka maŋŋil, ollesolmmožin lean ipmirdan manne nu šattai. ¶
Go Adolf vulggii fas, de šadden hui eahpádussii, muhto doppe ledje mánát geaiguin stohken, ja ohppen jođánit giehtagiela – manai bures. Ja ohppen maiddái cealkit sániid ja ohppen hupmat dárogiela, iešguđetlágan dávviriin ledje gusto sánit ja namat. ¶
Guovdageainnu skuvlastivrra vuorká 1943 ¶
Risten Sara árvosánit Bealjehemiid skuvllas pr. 18/12-43 ¶
Orron bealjehemiid skuvlla internáhtas Troandimis gávcci jagi. Doppe ožžon ustibiid ja mus lei buorre dilli. Lokten áiggi bures. Ii oktage hárdán mu danne go ledjen sápmelaš dehe eará dihte. Ohppiid gaskkas lei buorre biras. Áibbas hárdima haga goitge ii lean. Eará oahppit hárde muhtun Harstada nieiddaža go sus lei sámi hápmi. Nieiddaš čierui ja dajai mus lei lihkku go ii lean sámi hápmi eai ge hárdán mu. Maid son dainna oaivvildii? Soittii ieš sápmelaš. ¶
Bealjehemiid skuvlla oahppit nektet . Kirsten Sara lea nr. 3 gurut bealde. Olgeš bealde lea Sigurd Ottar Ørsnes, geainna maŋŋil náitalii. ¶
Ii oktage min joavkkus boahtán Troandimii geahččat mot muinna lea bealjehemiid skuvllas. Eadnán ii fitnan goassege doppe, ii mu konfirmašuvnnain ge. Ollu eará oahppit ožžo skeaŋkkaid, muhto munnje ii boahtán ruovttus ii mihkkege. Eai skuvllas hupman goassege dan birra. In vel juovllaide ge ožžon skeaŋkka. Muhtumin ožžon čikŋahearvva oahpaheaddjis. Muhtun eará oahppi ii ge ožžon maidege ruovttus, ja son maiddái oaččui juoidá dan oahpaheaddjis. Oahpaheaddji mielas leimme moai várra nu heajut, muhto ii hal mis lean dakkár vierru attašit skeaŋkkaid dainna lágiin. ¶
Bohten internáhttii go ledjen ovcci – logi jahkásaš ja orron doppe dassážii go ledjen 17-jahkásaš. Dan gaskkas oidnen iežamet joavkku olbmuid geasseluomus. Muđui reivvestalaimet. Oddmund Sandvik, gii orui Siebes, máhtii dárogiela, veahkehii eatnán čállit. Eadnán lei čeahppi čállit, ja Oddmund sáddii munnje reivve duollet dálle. Eará fulkkiin maiddái ožžon reivviid. Lei suohtas reivvestallat, ja nu mii gulahalaimet čuovvovaš jagiid. ¶
Mus lea ain áimmuin vuosttaš juovlakoarta man ožžon. Dasa lei čállon čáppa giehtačállagiin. Ožžon dan 1940:s, ja lean álo vurkkodan dan dego hui divrras dávvira. ¶
Go šattai geasseluopmu, de lávejin vuolgit Návutnii. Doppe orron biebmováhnemiid luhtte dassážii go mu váhnemat bođiige viežžat mu. Juovllaide ja beassážiidda gal in beassan vuolgit ruoktot. Eai dasa lean ruđat. Fertiimet bissut bealjehemiid skuvllas. Eadni lávii sáddet munnje ruđa dalle go vázzen bealjehemiid skuvlla, ii mus váilon mihkkege. ¶
Lávii nu ahte go vulggiimet ruoktot lupmui, de vulggiimet fárrolaga buohkat geat galggaimet davás fatnasa mielde, ja bealjehemiid skuvlla bargi lei ofelažžan. Dađistaga go fanas ain gáddánii kájáid lusa, de bohte muhtumat ohppiid ovddal, juogo fuolkkit dehe earát. Go fanas ollii gáddái dohko gosa mun galgen, de bođiiga biebmováhnemat viežžat mu. Sugaimet ruoktot ihkku. Eai dalle lean dat oallut fievrrut ja sáhtut, eai soahteáigge goit. Nu lei maiddái go vulggiimet fas skuvlii. Soai suvddiiga mu vuosttaš oasi mátkkis, de idjadit ja de báikkálaš fatnasa mielde Romssa gávpogii. Doppe dan stuora johtilisfatnasa mielde lei bealjehemiid bargi min ofelažžan. Sihke Harstadas ja Bodeajjus bohte oahppit fatnasii, ja eará mearragátte báikkiin lulásguvlui. ¶
Mu biebmováhnen guovttos Návuonas leigga siivvut, muhto garrasat muinna. Mun duođalaččat áktejin sudno. Maŋŋil, go vulgen fas bealjehemiid skuvlii, de čuovui sudno boarráseamos bárdni Reidar mu. Son lei 23–24-jahkásaš dalle. Son rábidii buot mu ovddas ja ráhkkanii munnje veahkkin. Moai gulahalaime čálašemiin báberbihtáide. Lean hui giitevaš sutnje. Biebmojoavku ledje fal min verddet. ¶
– Livččii ollu muitaleamoš skuvlaáiggis, muhto muittán erenoamážit čielgasit cealkin- ja bavssaipmirdandiimmu vuosttaš klássas. Rektor Beyer bođii diibmui, geahčastii munnje ja dajai: – Leat go don guovdageaidnolaš? Mun nivkalin. Ipmirdin sáni «Kautokeino» . De son bođii mu lusa, dollii mu gihtii ja dajai «god dag» . Mun čuoččahin, dollejin su gihtii ja nejjestin čábbát. De son dajai: In ipmirdan manne, muhto álgen sárgut bohcco. Son geahčai govvii ja nivkalii. Eará oahppit ožžo maiddái dennjenbarggu. De mii juhkkojuvvuimet moatti jovkui. Mun šadden B-klássii. Muhtumat besse A-klássii. Nu sii juhke ohppiid guhtege máhtolašvuođa mielde. ¶
Muđui muittán bures min dálueamida, danne go son hálidii cokkahit munnje gávtti ja dolvvodit mu oahppásiiddis lusa go son ii lean barggus. Moai vácciime gáhta mielde, son čájehalai mu olbmuide, ja de manaime oahppaladdat muhtun olbmuid. Muhtumin lei juo maŋŋit eahket go vulggiime, ledjen váiban hirbmadit go bođiime fas ruovttoluotta. Nuppe beaivvi ledjen váibbas skuvllas. Nu lei dassážii go ollejin 3. dehe 4. klássii. ¶
Oainnát go soahti nogai, de besse buot oahppit vuolgit ruoktot. Mun mannen Návutnii, ja áhčči ja eadni vieččaiga mu. Dadjen eadnásan ahte in fuola šat sámi biktasiid skuvlii. Sihten su čiehkat daid biktasiid eret, dehe addit daid Ellii, mu fuolkái. Ledjen nu gallánan dasa go dálueamit ja earát dolvo mu olbmuid lusa gáfeguossái čájáhussan. Mun goit hálidin stoahkat mánáiguin bealjehemiid skuvllas. Lávejin jur nu váibat go šadden dakkár čájáhussan, muhto dan gal in muitalan eadnásan. ¶
Go de šattai fas čakča ja bohten fas bealjehemiid skuvlii, de jearai dálueamit mu sámi biktasiid. Son logai mu jallan go ledjen guođđán daid ruoktot. In vástidan. In nagodan šat. Rektora mielas maiddái livččen galgan váldit mielde sámi biktasiiddan. ¶
Jurddaš go šadden vuolgit sin mielde juohke lávvordaga. Ledjen nu váivahuvvan. Eará oahppit gal gáđaštedje mu. Sii oidne ahte dušše mun dat bessen vuolgit olbmuid guossái juohke lávvordaga, bessen borrat gáhkuid ja eará njálgáid. Sin mielas ledjen mun «ánuheaddji» . Danne mun in šat beroštan mastege sámis. Dađibahábut in ožžon šat dálueamidis sámebiktasiiddan, daid mat mus ledje go dalle go bohten dohko. Dat gal jávke áibbas. Munnje lea dat leamaš bávččasin. Eadnán jearai mus sámi biktasiid go máhccen fas ruoktot. In diehtán vástidit. Heahpanin. Dieđán ahte internáhta dálueamit dat čiegai daid loktii vai eará mánát eai vikka geahččaladdat daid. Eai biktasat gal dihton dađi eanet. ¶
Go bohten skuvlii vuohččan, de gárvvuhedje mu ja dolvo mu govvejeaddji lusa. Čálle aviisii mu birra. Lei vissa erenoamáš dáhpáhus go sámi nieiddaš bođii skuvlii sámegávttiin. Ožžon dan gova muhtun jagiid maŋŋil. In dalle diehtán ahte dat lei leamaš aviissas. ¶
Eai bealjehemiid skuvllas hupman nu ollu sápmelaččaid birra. Ii dan dihte lean gal mu mielas váttis doppe sápmelažžii, dehe heivehit iežas dáru kultuvrii. Dat ášši ii lean sáhkan doppe. Jos mus jerre lean go sápmelaš, de dadjan álo ahte lean. Ii das lean šat dađi eanet. Áidna mii lei váttis, lei go šadden buot daid olbmuid lusa guossái. Hálidin stoahkat earáiguin. Buot dat gáhkut ja gáffe lei jur vuovssihahtti, ja fertejin giitit čábbát ja borrat. Ollesolbmuide lei dat suohtas, muhto ii mu mielas gal. In ge mun ipmirdan maid sii hupme, sánit manne mu guora. Ja lei ges dat ahte ollet ruoktot maŋŋiteahket, maŋŋel go buohkat ledje nohkkan, ledjen váibbas, ja de nuoladit ja velledit seŋgii. Muhtumin lávii diibmu guoktenuppelohkái dehe okta ihkku go máhcaimet fas skuvlii. Iešalddis dat go ledjen sápmelaš gal ii daguhan makkárge váttisvuođaid. ¶
Skuvllas lei eanas aivve hupman ja artikulašuvdna (čielgasit-cealkin) diimmuin. Doppe ii lean lohpi atnit giehtagiela. Lei dehálaš oahppat cealkit jienaid ja oahppat sániid, dárogillii dieđusge. Mun dat gal ohppen jođánit. Mis ledje eará fágat, omd. rehkenastin. Das in gal lean nu čeahppi. Ii mis lean giehtagiella skuvladiimmuin. Jos doppe mettiimet atnit giehtagiela, de dearpaledje sii min suorpmaide cuoigunsoppiin. Vikkaimet gal suoli atnit giehtagiela, muhto oahpaheaddji oinnii min dakkaviđe. Dušše friddjaáiggis mii oahppit aniimet giehtagiela gaskaneamet. Nuorabut ohppe boarráseappuin. Easka arvat maŋŋil álge atnit giehtagiela bealjehemiid skuvlla oahpahusas. ¶
Oahpaheaddjit ja skuvlla bargit muđui doalahedje hui áŋgirit skuvlla njuolggadusaid, ledje garrasat, muhto goitge siivvut. Na, gal soittii gal dat nai nuo ja ná. Sii bearráigehčče hui dárkilit dan mot mii gárvodeimmet. Eai sis galgan buohcci mánát, ja mii galggaimet gárvodit čábbát. Šlurváivuohta gal ii dohkkehuvvon. Jos mannen olggos kovppa haga, de gal gevrejedje mu fas vissui coggat dan badjelasan. Mii vácciimet čuvllaiguin ja dálveskuovaiguin, ja easka miessemánus beasaimet coggat geasseskuovaid. Čakčamánus lei fas bággu coggat dálveskuovaid. Dálveskuovain ledje stállerávddat ja go buot oahppit vihke feaskáriin, de sáhtten gullat ahte čolkkii. In mun gal gullan nu ollu, muhto in lean hárjánan jienaide. Meahcis lei nu jaskat ahte vásihin dan jiena riedjan. Ledjen dušše gullan beatnagiid šáikasa ja girdiid jurrama ovdal. Dat lei ođđa vásáhus munnje. Dálveskuovat godde maiddái julggiid váccidettiin. Na nu hal dat nai lei. ¶
Skuvlabeaivi álggii diibmu 7:s iđitborramušain, ja de galggaimet skuvllas beaivvi miehtá. Eai lean gal leavssut, muhto sierra leaksolohkandiibmu diibmu golmmas gitta diibmu njealji rádjái juohke beaivvi. De lei gaskabeaiborramuš, ja diibmu 17:s ges goarrun ja duddjon. Mis lei diibmoplána olles beaivái gitta eahketborranáigái, diibmu 19:s, de gaccaimet buvrru. Nohkkanáigi lei diibmu 20:s. Ii lean gal ollu friddjaáigi. Min ájihedje vel lávvordaga nai beaivvi miehtá. Dalle čuoiggaimet ja muhtumin beasaimet geahččat ealligovaid. Sotnabeaivvi gal lei friddja earret de go galggaimet ipmilbálvalussii girkui. Nu lei dilli bealjehemiid skuvllas. ¶
Goitge golai áigi ovdal go ipmirdin manne mun šadden dan skuvlii. Dan gal ipmirdin fargga ahte lei dehálaš lohkat, čállit ja hupmat ja de konfirmerejuvvot. Ledjen bures juo ollen goalmmát dehe njealját skuvlajahkái go dan fuomášin. ¶
Nubbi eará ášši lea go in ipmirdan ahte soahti lei váttis dilli olbmuide. Ledjen oaidnán duiskka soalddáhiid fatnasis, ja sii ledje siivvut. Ledje addán munnje vel ruđa ja šukuláde nai. Oahppit hupme ollu Hitlera ja nazismma birra, go dat daguhedje bákku ja jápmima. Go oidnen billistemiid, de ipmirdin man birra sii hupme. Go mii bealjehis mánát vácciimet gávpogis, de dávjá soalddáhat adde midjiide njálgáid. In diehtán maid galggaimet oaivvildit dasa. Ipmárdusamet servodaga birra oaččuimet dain eará ohppiin. Skuvllas ohppen ovddemusta lohkat, čállit ja rehkenastit. ¶
Gal bajásšaddamis bealjehemiid skuvllas ledje nai eará bealit. Rikkis olbmuid mánát ožžo biktasiid ruovttus, ja hejotbirgejeaddji mánát ožžo daid skuvllas. Mii nieiddažat buohkat gárvodeimmet ulločuvllaiguin ja firkaliiguin. Bártnážiin ledje gákkesbuvssat ja báidi. Ullobiktasiiguin satnjidii liikki issorasat ja mii ruohkaimet iežamet varaide. Borramuš mis gal ii váilon, muhto lei gal ollu suvron borramuš man boraimet stállelihtiin. Ja gohput ledje ruostasat, dat báidne borramuša. Buvrrus ledje dávjá ollu čoalttut, muhto fertiimet gazzat dan, buohkaide seamma dilli. ¶
Ohcalin iežamet joavkku issorasat, muhto ledjen goit dakkáriid searvvis geat ipmirdedje, ja mus ledje ustibat. ¶
Sierračálus Guovdageainnu skuvlastivrra beavdegirjjis 15/3-1947 ¶
Finnmárkku fylkkamánni čállosa ref. 29/1, ja bealjehemiid almmolaš skuvlla oahppi Troandimis Risten Sara 1946 eksámenduođaštus. ¶
– Maŋŋel go gergen bealjehemiid skuvllas, de vázzen bealjehemiid dálueamitskuvlla Stavangeris. Vázzen doppe guokte jagi. Doppe olmmoš galggai oahppat ráhkadit borramuša, čorget viesu, goarrut ja čuoldit. Álggos vázzen doppe jagi, muhto sii oaivvildedje ahte mun ferten vázzit vel jagi doppe. Stavanger skuvla ja bealjehemiid báhppa dat ávžžuhedje mu joatkit. Mus lei miella vázzit čuoldinsuorggi bealjehemiid skuvllas Hamaris. Báhppa ii lean mielas dasa, ja nu šadden Stavangerii vel jagi. Ii mu mielas lean Stavangera skuvla nu buorre. Oaivvildin mun oahpašin eanet Hamaris, muhto olmmoš jeagadii dieđusge báhpa. Buorre bealli Stavangera skuvllas lei dattege ahte mun ohppen vuodjat doppe. Eai dalle lean nu galle dakkár vejolašvuođa bealjehemiide. ¶
Go gergen Stavangeris, de bargen goarrun Ålesundas, muhto hálidin ruoktot ja vulgen Guovdageidnui. Doppe ožžon barggu biigán. Galgen bargat sihke náveha ja viessobarggu muhtun joavkku luhtte. Das luhpen go ledjen biigon jagi ja báhcen ruoktot. Muittán áhči go jearai hálidivččen go bargat bohccuiguin. Ledjen vajálduhttán sámegiela in ge báljo gulahallan iežamet olbmuiguin. Mis lei ollu oktasašvuohta, muhto ii oktasaš giella. Fertejin dárostit. Ja nu mun vulgen Osloi ja bargagohten lámpáfabrihkas. Bealjeheamit dat ledje mu ustibat. ¶
Dál lea nu ahte lean iežan mielas sápmelaš, in rivgu, muhto in máhte gal giela. Dárostan. Oahpahuvvojin iežan kultuvrras eret, muhto fertet muitit ahte nu lei dárbu. Guovdageainnus ii lean máhtolašvuohta eai ge fálaldagat bealjehis ohppiide. Molssaeaktun dasa livččii ahte in lean obage beassat vázzit skuvlla. Mot de? Lea bávččas go olmmoš lea massán gielas ja kultuvrras, muhto ožžon dan giela sadjái eará giela mainna gulahalan. Mus lea maiddái kultuvrralaš gullevašvuohta bealjehemiid servodahkii. Go dál oaidnalan iežan olbmuiguin, de sávašin máhttit sámegiela, muhto dalle ii lean hupmu ge beassat atnit sámegiela bealjehemiid skuvllas, juobeson vel giehtagiela oahppu min jovkui. Mus lávii lagasvuohta vielljasan, muhto maŋŋel go ledjen jávkan nu guhká, de ii lean šat nu. Ean moai šat dovddadan. Ollu earáhuvvá áiggi mielde, ja mun beahtahallen sakka go fuomášin ahte lean amasnuvvan. Nu ollu lei dáhpáhuvvan daid vássán jagiid. ¶
Mus lea buorre oktavuohta joavkkuinan, fulkkiiguin ja oahppásiiguin. Sii leat maiddái leamaš viššalat finadit min luhtte Trøndelagas vássán jagiid. Goitge váilu juoga álo, dat jagit maid eat beassan vásihit ovttas. ¶
Gullevašvuođa dovdu lassána dađistaga ja šaddá hui mávssolažžan. Ja dál lea ruhtadilli maiddái buoret. Sáhtán finadit ruovttus iežan olbmuid luhtte, muhto mun in sáhte orrut doppe. Lean dávjá hui oktonas iežan kultuvrra dáfus. Mus lea goitge lihkku, go mus leat iežan olbmot geat leat doalahan oktavuođa muinna. Dan ovddas gal galggan leat ilus. Ii sidjiide ge leat álki dárostit muinna. Lihkus leat sii nai leamaš hui čeahpit doalahit oktavuođa mu mánáiguin. ¶
Lean giitevaš danne go eadnán sáddii mu bealjehemiid skuvlii. Dat lei duostilis dahku. Vaikko lean ge massán gielan, de ožžon goit oahpu juobe. ¶
((1)) Bealjehemiid ruoktu Andebus Vestfoldas ásahuvvui 1931:s. Lea dál oassin ásahusas Stiftelsen Signo. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Bertil Johansen lea riegádan 1943:s Roavvenjárggas Suomas. Son lea bajásšaddan Roavvenjárggas, Oulus, Kárášjogas ja Leavnnjas, ja lea vázzán joatkkaskuvlla (framhaldsskole) Billávuonas, gymnása Álttás ja oahpaheaddjiskuvlla Romssas. Maŋŋil son lea váldán liigeoahpu suomagielas. ¶
Bertil Johansen lei oahpaheaddjin Bissojogas Porsáŋggus 1965–69, ja dan rájes lea orron Sállannuoris/ Hámmárfeasttas, gos lea leamas oahpaheaddjin, internáhttajođiheaddjin ja suohkana skuvlahoavdan. ¶
– Mu eadni bođii Giemas Suomas, áhčči ges Bovccás Deanus. Mu vuosttaš eallinjagiid oruimet Suomas. Juste maŋŋil soađi fárriimet Kárášjohkii, go áhčči oaččui barggu sahás doppe. Eatnis lei suomagiella eatnigiellan, áhčči ges humai sihke suomagiela, sámegiela ja dárogiela. Danin šattai suomagiella min ruovttugiellan. Mánáid gaskkas Kárášjogas humaimet sámegillii, ja sámegiella lei danin nubbi giella maid ohppen. ¶
Dárogiela máhtten hui funet go álgen skuvlii Kárášjogas 1950:s. Kárášjoga álbmotskuvla ii lean vel ođđasit huksejuvvon, ja vuosttaš jagiid doaimmai boares girku skuvlan, go lei áidna visti Kárášjoga márkanis mii ii boldojuvvon soađis. Dasto vácciimet jagi Sámi álbmotallaskuvlla visttis, ovdal go ođđa álbmotskuvla gárvvistuvvui, ja de fárriimet dohko. Kárášjogas mus lei Anna Mørk oahpaheaddjin nu guhká go ledjen doppe. Son han fertii oahpahit dárogillii, muhto geavahii sámegiela gulahallat eaŋkilohppiin go lei dárbu. Ohppiid gaskkas geavahuvvui eanas sámegiela. Muittán ahte dat moadde oahppi geat eai máhttán sámegiela givssiduvvojedje, erenoamážit jus sii ledje čeahpit skuvllas. ¶
Anna Mørk gaskaboddosaš orrunbáikkis Kárášjogas maŋŋá soađi. Doppe orui goit 1945 geasi rájes gitta 1946 lohppii. ¶
(Govva: Finnmarkskontoret / Finmarksbiblioteket) ¶
Áhčči jámii go ledjen 7-jahkásaš, ja moadde jagi maŋŋá náitalii eadni fas, – maiddái dán háve kveanain Deanus. Son lei bussevuoddji, ja mii fárriimet Levdnjii, gos son barggai. Nu ahte dan rájes vázzen álbmotskuvlla Leavnnjas. Doppe eat gullan go dárogiela oahpaheddjiin. Mis lei Helmer Mikkelsen oahpaheaddjin. Son máhtii suomagiela, muhto ii goassege geavahan dan min gullut. Muhto mii oahppit humaimet ollu suomagiela gaskaneamet. ¶
Dalle ii lean joatkkaskuvla Leavnnjas, muhto Billávuonas. De mannen dohko. Dan maŋŋá vázzen realskuvlla ja gymnása Álttás, ja Romssa oahpaheaddjiskuvla. ¶
– Varas oahpaheaddjin bohten Bissojohkii 1965:s. Dán skuvlabiires hupme sihke sámegiela ja suomagiela, ja mun geavahin goappašiid gielaid go ságastallen gili olbmuiguin. Bissojoga boarrásiid gaskkas hubmui eanaš suomagiela. Ledje ain manat geat hupme suomagiela, muhto dárogiella lei juo váldogiellan mánáid gaskkas. Báiskegohpis ja olggut guovlluin sámástedje. ¶
Skuvlla jođiheaddji lei Johan Stålsett, son máhtii suomagiela, muhto ii fal sámegiela. Skuvllas fertejedje oahpaheaddjit geavahit dušše fal dárogiela. Muhto mii eat goassege gullan ahte oahppit eai beassan hupmat sámegiela dahje suomagiela. ¶
Bissojoga skuvla 2007 ¶
(Govva: Svein Lund) ¶
Bissojogas oahpásmuvven Solveigiin, gii lei internáhta dáloeamit. Náitaleimme ja 1969:s fárriime Lávželuktii. Doppe ledje dalle guokte internáhta. Mun ožžon barggu mánáidskuvlainternáhta jođiheaddjin. Suohkan oamastii internáhta, man namma lei Rypefjord internat. Solveig šattai nuoraidskuvlainternáhta dáloeamidin. Dan internáhta namma lei Fjordtun internat, ja lei stáhta mii dan oamastii. Nu lei gitta 1978 rádjái. Dalle heaittihuvvui Rypefjord internat, ja dat hárve mánáidskuvlaoahppi geat ain orro internáhtas sirdojuvvojedje Fjordtunii, mii lei doaimmas 1985 rádjái. Fjordtun internáhtta heaittihuvvui dalle go Njižževuona skuvla huksejuvvui. Dalle go álgen internáhta jođiheaddjin mis eai lean sierra idjavávttat, ja mii geat barggaimet doppe fertiimet vuoruid mielde ijastallat internáhtas. ¶
Bargen oahpaheaddjin 1988 rádjái, dalle šadden Sállannuori suohkana skuvlahoavdan. Dalle go Sállannuorri ovttastuvvui Hámmárfeasttain, šadden Hámmárfeastta suohkana bajásšaddan-ja kulturetáhtahoavdan. Dát virgi lei mus 2000 rádjái. Dalle mannen ruovttoluotta skuvlii oahpaheaddjin ja ráđđeaddin dassái go 2004:s mannen ealáhahkii. ¶
– Maŋŋil go bođiime Lávželuktii eai leat leamaš sámegielat mánát internáhtas doppe. Leat maiddái unnán olbmot geat leat sávvan sámegiela ja suomagiela skuvllas. ¶
Muhtin áiggi oahpahin guovtti oahppái suomagiela nubbingiellan. Sudno eadni lei Suomas eret, son suomastii mánáiguin ruovttus ja háliidii ahte soai galggaiga ovdánahttit gielaska. Mánát leigga hui čeahpit, ja muittán ahte Ruoŧa radio jearahalai sudnos suomagillii. ¶
Fjordtun skuvllas lea moadde jagi leamaš sámegiella válljenfágan-fálaldat. Váljenfágat organiserejuvvojit skuvladásis, ja skuvlakantuvra danin ii dárbbaš iežas seaguhit dasa. Danin mun in bargan sámegiellaoahpuin etáhtahoavdan ge, dat organiserejuvvui vuolit dásis. Fjordtunas lei ráhkkerávjolaš Svein Bårdsen sámegieloahpaheaddjin. Go sus lei jagi lohkanvirgelohpi, doibmen mun su sadjásažžan. ¶
Go 2000:s máhccen skuvlii lei suohkanii boahtán jearaldat sámegieloahpu fállat Áhkárvuonas Sállanis. Doppe lea bearaš mas lea birrajagi boazodoallu, ja sis lei mánná skuvllas. Sii háliidedje mánnái sámegiela, ja dalle háliidedje maiddái eará oahppit sámegiela oahppat. Go mis ii lean oktage eará gii sáhtii váldit dan barggu, de mun válden dan, ja njeallje jagi johten báikkálaš fatnasiin Áhkárvutnii ovtta beaivvi vahkus. Álggus ledje vihtta oahppi, maŋŋil njeallje. Mus ii leat makkárge formálalaš oahppu sámegielas, in leat ge čeahppi čállit sámegiela, muhto fertejin dušše geahččalit nu bures go nagodin. Barggaimet eanemusat njálmmálaš gielain. Oahpponeavvun geavaheimmet ee. Berit Johnskarenga girjjiid Boađe mu mielde ja Sárá ja su ustibat . Mis lei maiddái Margarethe Wiiga boares guovttegielat áppes. Muđui ráhkadeimmet ollu ieža. Dan maŋŋá eai leat nagodan hahkat sámegieloahpaheaddji, muhto dieđán ahte eadni gii háliidii sámegieloahpu mánnái lea ieš oahpahan muhtin diimmuid skuvllas. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Ola Graff lea riegádan 1949:s ja bajásšaddan Romssas. Son lea Romssa Musea Davvi-Norgga álbmotmusihkkačoakkáldaga konserváhtor ja lea maid beakkán musihkkár, earret eará Nordnorsk Visegruppe bokte. ¶
Dán artihkkalis čállá son skuvladilálašvuođaid birra Muorralis Muosáid gielddas, dieđuid vuođul maid lea čohkken iežas doavttirgrádabarggu olis, dokumeanttaid vuođul mat leat Stáhtaarkiivvas Romssas ja jearahallamiid vuođul. ¶
Álbmotlohkamat Muosát-guovllus jagis 1801 muitalit ahte doppe ledje guokte oahpaheaddji, «skuvlameasttir» Muosáin ja «sámeskuvlameasttir» Čielgevuonas. Jagis 1827 eai lean oahpaheaddjit. Muhtun jagiid 1840-logus lei Muosáin okta oahpaheaddji. Álbmotlohkan 1865:s namuha ovtta nissonoahpaheaddji, Maren Chr. Normann, gii lei Romssas eret ja ásai Geaissvearas ((1)) , muhto vuona siste ii lean oktage. 1874:s ledje Muosáin 8 skuvlabiire ja guokte bálkáhuvvon oahpaheaddji. ¶
Jagi 1897 bismaoahppaladdama dieđáhusas muitaluvvo ahte guokte siskkit biire, Muorral ja Vuotkevuotna, ledje ožžon vahkku lasi oahpahusáiggi, nu ahte goappásge dál lei 5 vahkku. Muosáid skuvlastivra mearridii 1907:s juohkit Muorrala golbman skuvlabiiren main guđesge galggai leat 12 vahkku oahpahusáigi, ja Vuotkevuotna ges guokten skuvlabiiren, main goappásge galggai leat 9 vahkku oahpahusáigi. 1916:s lei skuvlaáigi viiddiduvvon 14 vahkkui jagis. Skuvlajagi 1927/28 ledje guđege biires 40 skuvlavahkku. Oalle oanehis áiggis lassánii oahpahusáigi áibbas moatti vahkku rájes 40 vahkkui jagis. ¶
Bismagoddedirekšuvdna (Stiftsdireksjonen) lei ráhkadan njuolggadusaid dasa movt oahpaheaddjit galge bargat boaittobeale guovlluin gos máŋga giela ledje anus. 1870:s lei ráhkaduvvon Instruks for Lærerne i de lappiske og kvænske Overgangsdistrikter i Tromsø Stift (Njuolggadusat oahpaheddjiide sámi ja kveana nuppástusguovlluin Romssa bismaguovllus), mii geatnegahtii oahpaheddjiid «viššalit» bargat dáruiduhttima ovddas. Jagis 1880 bohte ođastuvvon njuolggadusat. Vuosttaš paragráfa nannii ahte oahpaheaddjit galge «buot návccaiguin» bargat dan ala ahte dárogiella viidána. ¶
Nu gohčoduvvon (Sámefoanda) šattai deaŧalaš reaidun dáruiduhttinbarggus. Oahpaheaddjibálká ii lean nu allat, muhto oahpaheaddjit sáhtte ohcat lasáhusa jahkái hávális dán foanddas, jus ledje oskkáldasat čuvvon namuhuvvon njuolggadusaid. Ohcamuša galggai vuos báhppa duođaštit ja dasto proavás, ovdal go manai bismaggoddedirekšuvdnii. Eanas oahpaheaddjit ohce diekkár lassidoarjagiid. ¶
Gáhppovuonas skuvlejedje álggus uhca goađážis. Muhto 1894 bođii ođđa skuvlaviessu, olgul lei dego goahti, muhto siste ledje panelat ja stuorra glásat. Govva čájeha ođđa skuvlaviesu, mii lei anus 1912 rádjái. Muorrala oahpaheaddji váccii 10-12 tiimmu badjel vári go galggai Gáhppovuona skuvlavissui. ¶
(Govva: Bernt Thomassen) ¶
Peder Hans Matheussen lei riegádan Muosáid gielddas 1845:s. Son lei oahpu vázzán Romssa semináras. Son lei gielddas oahpaheaddjin 1867-1873, lei dasto eret soames jagi, goas barggai oahpaheaddjin Báhccavuonas, ja máhcai fas 1876 čavčča. Dan rájes barggai gielddas oahpaheaddjin ollu jagiid. Matheussen lei oahpaheaddjin Muorralis ja Vuotkevuonas. Son oaččui maid ovddasvástádusa Gáhppovuona hárrái. Son lei čađa sámegielat. ¶
Matheussen lei gal dego earáge oahpaheaddjit, mielas bargat dáruiduhttima ovddas. Go bođii Muosáid gildii, de ozai son measta juohke jagi doarjaga Sámefoanddas. Ohcamiin beassat veahá diehtit makkár dilálašvuođaid siste son barggai, ja nu áigut ge dás geahčadit su ohcamiid. ¶
Muosáid suohkanbáhppa Carl Dons doarjjui su ohcama jagis 1876, vaikko ii lean leamaš liiba buorebut oahpásmuvvat su bargui. Muhto ávžžuhusas namuhii ahte Matheussen lei leamaš gielddas njeallje jagi ovdal, ja lei dalle ožžon bálkálasáhusa. Dasto lasihuvvui ahte «guovtti biires ferte son oahpahit dušše sámegillii» . ¶
Dons doarjjui ollásit jagi 1877 ohcama, muhto lasihii ahte sullii 70 oahppi ferte unnit eanet oahpahit sámegillii. ¶
Maiddái jagiid 1878 ja 1879 ohcamat ávžžuhuvvojedje mieđihuvvot. Dons oaivvildii ahte Matheussen lei dárkil ja čeahppi, ja ahte su barggu olis lei dađistaga ovdáneapmi. Muhto jagis 1879 lasihuvvui ahte «sámegiella ferte adnot oahpahusas unnit eanet 43 máná guovdu» . ¶
Dons ávžžuhii doarjut jagi 1880 ohcama, «beroškeahttá das ahte mun in leat oaidnán dakkár ovdáneami Matheussena dáruiduhttinbarggus, man mun navddán sáhtášii vuordit» . Dá lei vuosttaš geardi go dovddahuvvui vissis duhtameahttunvuohta suinna. ¶
Vestlándalaš Lars Jørgensen Eldevik virgáduvvui oahpaheaddjin Muosáid sápmelaččaide. Son heittii 1 ½ jagi maŋŋil, danne go «vahkkoviissaid čohkkát Muorralis gassa muohttaga siste beivviid lohppii sámi mánáiguin ja hárve beassat siviliserejuvvon olbmuiguin ságastallat, ii leat fávdnát eallin» (Jensen 1999 s. 28). Eldevik ohcamis Sámefondii jagis 1880 gullat ahte sus lea «hui váttis skuvlabiire» . Oahpahus ferte eanas leat «mánáid iežaset gillii» . Muorral lea «čielga sámi biire, ... ruovttuin ságastallojuvvo dušše sámegiella» . Dán guovllus lea olbmuin hárve, dahje ii goassege «oktavuohta dáččaiguin» . ¶
Oahpaheaddji Peder Matheussen (1845-1925) ja su eamit Marianne. Son mieđihii ieš ahte ii áŋgiruššan dáruiduhttinbargguin nu mo berrešii. ¶
(Amas govvejeaddji / Gova luoikan Ola Graff) ¶
O.b. Peder Matheussen bálkálasáhusohcamuš maid sáddii Finnefondii 1909:s. (Gáldu: Statsarkivet i Tromsø) ¶
1880-njuolggadusain nannejuvvo ahte buot sámi ja kveana mánát galget oahppat lohkat, ságastit ja čállit dárogiela. Eará gielaid ii galgga atnit eambbo go «mii dilálašvuođaid mielde lea áibbas dárbbašlaš» . Njuolggadusat ledje čavgadeappot ja ásahedje eanet bearráigeahču go mii ovdal lei leamaš. Bálkálasáhusa oažžun lei dan duohken ahte oahpaheaddjit «dárkilvuođain ja áŋgirvuođain čuvvot njuolggadusaid» (Johtučálus golggotmánu 12. beaivvi 1880). Dát njuolggadusat šadde dáruiduhttima vuođđun máŋgalogi jagi ovddosguvlui. ¶
Oahpaheaddjit ledje geatnegahtton fuolahit ahte oahppit dárustit maiddái olggobealde skuvladiimmuid. Jagi 1880 njuolggadusain daddjo 12. §:s ahte «Oahpaheaddji galgá dárkilit fuolahit, ahte son álo ovttastaladettiin ja ságastaladettiin mánáiguin olggobealde oahpahusdiimmuid čuovvu seamma váldonjuolggadusa, mii dáid njuolggadusaid 3. §:s lea mearriduvvon oahpahusa várás, ja nappo eanas geavaha dárogiela sin guovdu» . Dasa lassin celkojuvvo ahte oahpaheaddjit álo berrejit muittuhit váhnemiidda dárogielmáhtu mávssolašvuođa. Eiseválddit nappo háliidedje mearridit ja vákšut oahpaheddjiid barggu maiddái olggobealde skuvlla. ¶
Kommentáran Matheussena ohcamuššii jagis 1881 deattuhuvvui ahte njuolggadusat fertejit čuvvojuvvot, muhto ahte «sámegiella ferte ain muhtun áiggi geavahuvvot kristtalašvuođa oahpaheamis Muorralis ja Vuotkevuonas daid erenoamáš dilálašvuođaid geažil mat doppe leat, das go dáin báikkiin leat dušše sámegielat olbmot» . ¶
1884 ohcamis mieđiha Matheussen ahte «sámegiella geavahuvvo unnit eanet buot mánáid oahpaheamis» . ¶
Dáidá leat heajos bohtosiid čilgehussan, go Matheussen ohcamis jagis 1885-86 čállá ahte «Muorrala – Vuotkevuona biire mánáin ii leat vejolašvuohta servvoštallat dárogielagiiguin eará go skuvllas» . ¶
Jagi 1886 ohcama ávžžuhusas mearkkašuvvo ahte Matheussen bargá oamedovddolaččat, muhto ahte dáruiduhttima dáfus lea unnán ovdáneapmi, stuora vuosttaldemiid geažil, danne go «eanet go gostege eará sajis báhpasuohkanis de dáid mánáid váhnemat dollet čavga iežaset sámi gielas ja našuvnnalaš árbevieruin» . ¶
Mearkkašumis 1887 ohcamii čállá suohkanbáhppa Fredrik Haslund ahte «Oahpaheaddji Matheussen, su iežas dovddasteami mielde, ii čuovo njuolggadusa vuoiŋŋa nu garrasit go dat eaktuda» . Muhto son bealušta Matheussena dainna ahte son «eallá doppe daid boaittobeale vuonain áidna dáččan dušše sápmelaččaid siste, geat vissa garraseappot go muđui lea dábálaš, doalahit iežaset eatnigiela» . Dát lea vuosttaš geardi go oaidnit ahte njuolga dieđihuvvo ahte Matheussen ii dáidde leamaš nu áŋgiris dáruiduhtti go eiseválddit háliidivčče. ¶
Jagiid 1893 ja 1894 ohcamiidda čálistuvvo ahte ohcci gal čuovvu njuolggadusaid, muhto ahte «sus leat barggustis stuora váttisvuođat» , ja ahte «biire lea erenoamáš gážžár» . ¶
1895 ohcama sáddejumi oktavuođas čállá Muosáid skuvlastivra ahte «Oahpaheaddji Matheussen čuovvu njuolggadusaid dan muddui go sáhttá ja mii lea vejolaš daid erenoamáš váttis dilálašvuođaid siste gos son bargá» . Ja jagis 1896 čállá skuvlastivra ahte «Oahpaheaddji Matheussenis lea Muosáid váddáseamos skuvlabiire, muhto ahte son čuovvu njuolggadusaid dan muddui go vejolašvuođaid hárrái sáhttá» . ¶
Jagis 1898 mearkkaša skuvlastivra ahte «Hr. Matheussen bargá sakka váttis dilálašvuođaid siste hirbmat viiddis ja lossa sámi guovllus» . Muhto skuvlastivra oaivvilda maiddái ahte su bargu dáruiduhttima ovddidemiin «lea oalle buriid bohtosiid addán» . ¶
Jagis 1899 ákkastallá skuvlastivra ahte son berre oažžut lasihuvvon doarjaga. «Hr. Matheussen čuovvu su njuolggadusaid ja lea hirbmat čeahpes oahpaheaddji» , ja vaikko sus lea viiddis biire mii lea 12–14 miilla guhku, de lea son bargan buori ja oskkáldas barggu dáruiduhttima ja čuvgejumi bálvalusas ollu jagiid. Čilgejuvvo maiddái ahte dáruiduhttin vuosttalduvvo: «Doppe ássi olbmot leat dadjat dušše sápmelaččat, sii leat fuollameahttumat ja berošmeahttumat, eai beroš bajásčuvgehusas, eai ge ádde bajásčuvgehusa mávssolašvuođa ja sii hilggodit dahje juo vuosttaldit skuvlla» . Dás gullat ahte gávdnui njuolggo ja aktiiva vuosteháhku dáruiduhttima vuostá. Jagis 1900 daddjo ahte «Matheussenis lea hirbmat váttis biire ja sus lea dušše sámi mánáiguin dahkamuš» . ¶
Nu maŋŋit go 1927–28 go oahpaheaddji Gunnar Olsen ozai doarjaga, celkojuvvui ahte son bargá ovtta dain váddáseamos skuvlabiiriin. ¶
Goasii buot áiggiid čađa váidaluvvui ahte siskkit vuotnaguovlu lei erenoamáš váttis biire, gos lei sámi álbmot, mii vuosttaldii dáruiduhttima. Ja go oahpaheaddji bargu ii buktán vurdojuvvon bohtosiid, de adnui ággan ahte dilálašvuođat leat váddásat, muhto ahte oahpaheaddji bargá nu bures go sáhttá dilálašvuođaid olis. ¶
Báhppa- ja bismaoahppaladdamiid ulbmil lei maiddái bearráigeahččat oahpahusa. Dohko galge oahpaheaddjit boahtit skuvlamánáiguin, vai báhpat besset dárkkistit mánáid máhtuid ja dieđuid, ja nu dárkkistit oahpahusa. Oahppaladdamiid raporttain beassat gullat veahá skuvlejumi bohtosiin. Máŋgga geardde čállojuvvo ahte mánáid máhttu lea váilevaš. ¶
Proavásoahppaladdamii Muosáin jagis 1872 buvttiiga oahpaheaddjit Matheussen ja Larsen 27 dain mánáin geain lei geatnegasvuohta boahtit. «Mánát čájehedje, earret moadde, ahte sii leat bures oahpahuvvon» . ¶
Proavásoahppaladdamii jagis 1879 bođii biireoahpaheaddji Matheussen. Muhto 101 geatnegas oahppis bohte dušše 37, danne go – nu go daddjojuvvui – stuora oassi vuonain ássi álbmogis ii diehtán oahppaladdamis maidege, danne go dohko ii dolvojuvvo poasta. ¶
Matheussen lei bismaoahppaladdamis jagis 1881 ja nu maiddái 1883:s. Jagis 1885 son ii boahtán oahppaladdamii, muhto 1888:s gal bođii golmmain mánáin. Muhto bohtosat ledje heittohat. «Mánáid máhtolašvuođa dássi čájehuvvui leat hui vuollin.» ¶
Jagis 1890 Matheussen ii boahtán ieš, muhto liikká bohte 5 máná su biires. Sii ožžo rámi sihke lohkama ja kristtalašvuođamáhtu ovddas. Bismaoahppaladdamii jagis 1892 bođii Matheussen 7:in mánáin 16 mánás. Son geahččalii ságastallat mánáiguin 5. rohkosa birra, «muhto sin máhttu dan hárrái ja Katekismusa hárrái oppalohkái lei headju. Nu lei maiddái sin máhttu dárogiela lohkamis, muhto muhtumat dáin mánáin lohke datte oalle bures sámegiela» . Lea nappo oalle čielggas ahte Matheussen lea ollu geavahan sámegiela oahpahusas. ¶
Čuovvovaš oahppaladdamis jagis 1894 ii dihtton Matheussen iežas skuvlamánáiguin. Dohko bohte dušše ovccis 72 oahppaladdangeatnegas mánáin. Sivvan dasa daddjui leat guhkes mátkkit ja ahte gohččun bođii fáhkka, muhto maiddái váhnemiid berošmeahttunvuohta namuhuvvui. Muhto mii sáhttit jurddašit ahte Matheussen lea dihtomielalaččat garván bismaoahppaladdama, go 1892 oahppaladdamis ii mannan nu bures. ¶
Matheussen ii boahtán šat eanet oahppaladdamiidda iežas oahpaheaddjeáiggis, dađi mielde go mis leat dieđut. Gullat ovdamearkka dihte ahte son ii boahtán jagis 1898, ii ge son dihtton jagiid 1900 ja 1902 ge. Jagis 1904 «ii lean Matheussen, Muotkki oahpaheaddji … ieš, ii ge oktage su mánáin boahtán» , ja 1906:s muitaluvvo ahte Matheussen ii lean boahtán, ii ge oktage su mánáin. Oahppaladdan-protokollas boahtá čielgasit ovdan ahte girkolaš hearrát eai liikon dása ja ledje duhtameahttumat dan hárrái. ¶
Ii dáidde leat soaittáhat ahte Matheussen ii šat boahtán oahppaladdamiidda. Sihke Sámefoanda-ohcamušat ja oahppaladdan-protokollat geažuhit mii dáhpáhuvai, namalassii ahte son lea gal viggan geavahit dárogiela oahpaheamis, muhto ahte dat lea leamaš váttis. Orru leame ahte son dađi mielde lea vuollánan dáistaleamis dárogielain, ja nu son ii leat ge deavdán Norgga eiseválddiid vuordámušaid. Bismagoddedirekšuvdna diđii makkár bártái oahpaheaddjit sáhtte boahtit. Sii čállet ahte «Sáme- ja kveanagielat oahpaheaddjit eai máššan oahpaheamis ja ságastallamiin geavaheamis dáid amas gielaid vai mánát áddejit» (Johtučálus 1880). Matheussen dáidá dađi mielde gávnnahan ahte lea váttis ja ulbmilmeahttun dárogillii oahpahit sieiva sámi guovllus. Orru ahte son lea ipmirdan ahte mánát fertejit oahpu oažžut iežaset gillii vai ohppet juoidá, ja ahte oahppan lei deaŧaleabbo go eiseválddiid dáruiduhttingáibádus. ¶
Ahte dilli lei nu, duođaštuvvo skuvladirektevra čállosis álgogeahčen 1900-logu, mas muitaluvvo ahte «oahpahus lea gitta diimmážii čađahuvvon sámegillii» , ja raporttas jagis 1907 muitaluvvo ahte buot oahpahus dáin skuvlabiriin lea čađahuvvon dušše sámegillii. Peder Matheussen orru leamaš dakkár hárvenaš oahpaheaddji mii dađi mielde dagai iežas válljejumiid, beroškeahttá eiseválddiid čielga dáruiduhttingáibádusas. ¶
T.v. Muotkki kapealla lei gárvvis 1896. Huksejuvvui dán várás ahte vuosttaldit Wringsteda sárdnideami. Son lei vuođđudan sámi friddjasearvegotti. ¶
(Amas govvejeaddji / Gova luoikan Ola Graff) ¶
O.b. Muorrala boares skuvla, 1907 (Govva: Bernt Thomassen / Ulf Jacobsena govvačoakkáldat) ¶
Finnmárkkus galge guokte doaimma veahkehit skuvlla čađahit dáruiduhttima, namalassii Finnmárkui sierra skuvladirektevraámmaha ásaheapmi ja stáhtainternáhtaid ásaheapmi. ¶
Muorralii ceggejuvvui stáhtainternáhtta, mii váldojuvvui atnui ođđajagemánu 6. beaivvi 1908, ja Muorrala ja Vuotkevuona biiret časkojuvvojedje oktii. Dát lei vuosttaš internáhtta Finnmárkku rittus. Manne juste dáppe? ¶
Skuvladirektevra ákkastallamis daddjui moadde jagi ovdal: «Álbmot lea sámi sogas, geafi ja diehtemeahttun. Oahpaheapmi lea gitta diimmážii čađahuvvon dušše sámegillii, ja skuvlla ollislaš doaibma lea leamaš mihá heajut go sávahahtti. Mu maŋemus oahppaladdamis ledje 23 mánás dušše 6 boahtán, ii ge lean mihkkege dahkkojuvvon njulget dán boasttuvuođa. 50 % jávkan lea leamaš dábálaš, ja čilgehussan dasa leat addán ahte eai sáhte mánáid sáddet skuvlii, go sis ii leat borramuš sáddet daid mielde, ii ge leat orrunviessu gávdnamis. Skuvlla lahka leat moanat sámi goađit, muhto dat leat menddo gáržžit čáhkadit stuora logu vierrománáid.» ¶
Muosáid skuvlastivra čálii 1907:s reivve skuvladirektevrii: «Lea hui váttis oažžut Vuotkevuona mánáid boahtit skuvlii … Šattašii eará láhkái jus livččii internáhtta. Dalle sii livčče skuvllas miehtá gaskka, go vuos bohtet dohko.» Eiseválddiin lei nappo Muosát čielga sámi guovlun gos skuvlla oahpaheapmi ii lean olahan daid dáruiduhttinbohtosiid mat ledje ulbmilin. ¶
Sáhttá jurddašit ahte maiddái eará áššit leat váikkuhan. Jagis 1887 bođii suohkanii sárdneolmmái Johan Wringsted (njálmmálaččat gohčoduvvon dahje ). Son lei dáčča, muhto máhtii maiddái sihke sámegiela ja suomagiela. Son ásahii friddja searvegotti, mii earránii stáhtagirkus jagis 1888. Su oahpa guovddáš báikkit ledje Muorral ja Muotki, ja dat viidánii fargga dobbelii, nugo Vuotkevutnii ja Gáhppovutnii. Orru leame nu ahte vuosttažettiin sápmelaččat čuovvoledje su. Girku ja báhpaid guovdu buollái ballu ahte lihkadus menddo sakka viidána. Norgga Sámemiššovdna ásahuvvui 1888:s, ja sámi johtti sárdneolmmái manai ovddemus Muorralii, juste dusten dihte Wringsted-lihkadusa. 1896:s ceggejuvvui ođđa kapealla Muotkái. Dat ceggejuvvui njuolgut vuosttaldan dihte Wringsted váikkuhanfámu. Dán rájes mannagođii su lihkadus maŋos. Muhto álbmotlohkan jagis 1900 čájeha ahte sullii 20 % sámi álbmogis Muorrala guovlluin ii gullan stáhtagirkui. Mii eat dieđe lea go dát váikkuhan maide dasa ahte mearriduvvui ceggejuvvot internáhtta Muorralii. Muhto ii leat veadjemeahttun ahte dat lea leamaš duogážis, ja oktan sivvan dasa go eiseválddiin ledje váttisvuođat olahit mihtuideaset dán guovllus. ¶
Mii gávdnat eará čielga mearkka dasa ahte lei sámi kultuvrralaš diđolašvuohta. Cuoŋománu 9. beaivvi 1906 sáddii Muorrala álbmot reivve njuolga Norgga Stuoradiggái, mas váide stáhtagirkobákku ja giellabákku. Čállosa lea Wringsted čállán ja 36 olbmo vuolláičállán. ((2)) Sii čállet ahte «Stuoradikkis lea celkojuvvon, ahte sámegiella ii galgga geavahuvvot stáhta girkuin ja skuvllain, ja ahte stáhtagirkui gullevaččat, geat háliidit skuvllaid ja Ipmila sáni sámegillii, galget ieža máksit oahpaheddjiideaset ja sáni sárdnideami. Muhto dát cealkámušat leat vuostálaga Stuoradikki ovdalaš bargguin oskkufriddjavuođa ja bajásčuvgejumi ovddideami hárrái. Dasto leat dát cealkámušat maiddái vuostálaga áiggi gáibádusaiguin ja dainna maid áigi lea čájehan» . Čujuhuvvo maiddái dasa ahte «Oskkufriddjavuohta rihkkojuvvo» ja ahte «Kristtalašvuođa bajásčuvgejupmi heađuštuvvo» . ¶
Muorral-guovllus lei nappo bajásčuvgejuvvon politihkalaš ja kultuvrralaš opposišuvdna, mii čujuhii «áiggi gáibádusaide» ja mii dovddahii čielga sámi iešdovddu. Jáhkkimis dáidá dát baldán eiseválddiid, ja leamaš oktan ággan dasa go juste Muorralii válljejedje cegget internáhta. Váiddačálus lohkkojuvvui Stuoradiggái ja sáddejuvvui dasto ráđđehussii. Muhto mun in leat gávnnahan ahte sápmelaččat goasse ožžo vástádusa, earret dan jus vástádus lei internáhta huksen. ¶
Go skuvladirektevra čállá ahte álbmot lea «diehtemeahttun» de orru dađi mielde go maid mii leat oaidnán, ahte álbmot ii ollenge lean diehtemeahttun, muhto ahte sii baicca ledje kultuvrralaččat ja gielalaččat hui oahppavaččat ja vuosttaldedje dáruiduhttima, ja ahte dat dat lei váttisvuohtan eiseválddiide. Muosáid siskkit skuvlabiiret orrot leamaš nannoseamos mearrasámi guovlun oppa Finnmárkkus. ¶
Muorrala skuvlainternáhtta. Dehálaš ággan internáhttahuksemii, lei vejolašvuohta fidnet mánáid skuvlii obalohkái. Dáppe galge oahppat sihke dáža skuvlafágaid ja dáža láhttenvugiid. ¶
(Amas govvejeaddji / Gova luoikan Ola Graff) ¶
Internáhttaeallin buvttii mánáide ođđa eallinvuogi. Internáhtas orrun ii sisttisdoallan dušše dábálaš skuvlafágaid oahppama, muhto maiddái dáčča bajásgeassima. Mii gullat njuolga dan birra earret eará reivves man oahpaheaddji Johan Matheussen čálii skuvladirektevrii jagis 1908 dálueamida (rivgu) birra geas ledje nu ollu «váttisvuođat sihke mánáid čorgadin doallamis ja sin bajásgeassima dáfus» . Orru leamaš čielggas ahte mánát maiddái galge bajásgessojuvvot buorren norgalažžan. ¶
Vuosttaš internáhttahoavdan šattai Johan Matheussen (r. 1876). Son lei boares oahpaheaddji bárdni gii lei bajásšaddan gilis ja lei sámegielat. Son lei oahpaheaddjin internáhtas 1908 rájes dassážii go heavvanii jagis 1910. Son orru dorjon dáruiduhttima áibbas eará ládje go iežas áhčči. Reivvestis skuvladirektevrii 10.01.1908 muitala Johan Matheussen ahte dáppe lea «unna sámegánddaš – dál 11-jahkásaš» . Su váhnemat vuosttaldedje sakka ahte son galgá dárogiela oahppat lohkat. «Mun in beroštan váhnemiid dáhtus, ja gáibidin gánddas, ahte son galgá lohkat dárogiela» . ¶
Dasto lei su maŋŋel Gjertrude Giæver moadde jagi, ja de Gunnar Olsen. Gunnar Olsen bođii Deanus ja lei sámegielat. Máŋga informántta leat muitalan ahte son geavahii sámegiela veahkkegiellan go oahpahii. ¶
Dáruiduhttinvuoigŋa vuittii loahpas, maŋŋel go Muorral-guovlu lei vásihan garra dáruiduhttindoaimmaid sihke skuvlainternáhta ja kapealla huksema bokte. Almmotge orru leame nu ahte Muorral-guovllu ohppiin eanas áigge leat leamaš oahpaheaddjit geat dáhtto geavahit sámegiela oahpaheamis, mii gal dagai skuvlavázzima álkibun go muđui livččii leamaš. ¶
((1)) Geaissvearra lea guollevearra Máhkarávjjus. Dat gulai Muosáid gildii 1984 rádjái, go sirdašuvai Davvenjárga gildii. ((2)) Olles čálus gávdno girjjis Ola Graff: Om kjæresten min vil jeg joike , s. 276, ja maiddái dán girjji interneahttaveršuvnnas. (doaim.) . ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Erna Lyssand Hætta kantuvrrastis, Sámedikki oahpahusossodagas, 2009 (Govva: Svein Lund) ¶
Erna Lyssand Hætta lea riegádan 1949:s ja bajásšaddan Osas Hordalánddas. Son lea vázzán 2-jagáš oahpaheaddjiskuvlla Romssa gávpogis ja maŋŋil váldán jahkásaš musihkkaoahpu, sámi vuođđofága ja erenoamášpedagogihka 2. ossodaga. Erna lea leamaš oahpaheaddjin Máze skuvllas 32 jagi. 2003:s son biddjui virgái Sámedikki oahpahusossodahkii, doppe son bargá ain. Su bargosuorgin doppe lei erenoamášpedagogalaš ovdánahttin, muhto son searvá eanas áššiide mat guoskkahit skuvladoaimmaide, ee. son lea leamaš mielde ráhkadeame ođđa oahppoplánaid Máhttoloktemii. ¶
Maŋŋel go vázzen joatkkaskuvlla Osas, de mannen Romssa gávpogii oahpaheaddjiskuvlii. Nils Jernsletten lei dalle doppe oahpaheaddjin ja fálai midjiide sámegielkurssaid – nubbi dárogielat studeanttaide ja nubbi sámegielat studeanttaide. Maŋŋel go gergen dan kurssas, de jurddašin ahte dan guovtti jagi bargu livččii dego duššás jos in beasaše geahččalit duohtadilis dan máid lean oahppan, vaikko sámegiella lei gal hui váttis inge máhttán báljo eanet go rávkat buorre beaivi sámegillii. Nu de šattai, ohcen barggu sámi suohkaniin – ja ožžon barggu buot báikkiin! Jerren rávvaga Nils Jernslettenis, ja son rávvii mu váldit barggu Mázes. «Doppe beasat sámástit sihke poastakántuvrras ja rámbuvrras» , son dajai. ¶
Bohten Mázii 1971 čavčča, aiddo válbmanan oahpaheaddjin. Dalle lei mus unnimus oahppu doppe, «dušše» oahpaheaddjiskuvla, muhto ollu oahpaheaddjit doppe eai máhttán sámegiela. In dal mun ge máhttán gal sámegiela, muhto atnen viššalit dan unnánačča maid ledjen oahppan Romssa sámegielkurssas, ja olbmuid mielas lei dego hárve dáhpáhus go deike bođii rivgu gii máhtii sámegiela ovddežis! Ledjen várra vuosttaš dáru olmmoš gii dan máhtten, go ollu eará oahpaheaddjit ledje oahppan sámegiela easka dan áiggis go ledje orron Mázes. ¶
Álgobeivviid go ledjen Mázes, de jearai muhtun vuoras olmmoš mus máhtán go duođai olles ovcci giela? Dan son lei gullan gilis. Bessen muitalit ahte nu gal ii lean, dat sáhka várra vulggii danne go lei nu erenoamáš dat go skuvlarivgu sámástii. ¶
Mus lei hui miella oahppat sámegiela ja ovttastallen ovddemusat iežan ahkásaš nuoraiguin. Muhto sii fargga váibe muinna hupmamis go čađat gaskkalduhtten sin – go hálidin diehtit mot dárogielsánit ledje sámegillii. «Eat go mii baicca dáros, de eat ádján nu guhká» , dadje sii. Fertejin rievdadit oahppanvuogi. Vulgen oahppaladdat boares olbmuid! Sin mielas lei buorre ja somá go mun duođai hálidin oahppat sámegiela, ja sii ledje nu gierdevaččat muinna vai oahpan. Gal dainna dieđusge váiben go šadden čađat guldalit dárkilit, lávejin njuolastit njuolga seŋgii nohkkat go ollen ruoktot eahkes. Lei maiddái ávkkálaš hupmat mánáiguin geat eai lean vel álgán skuvlii. Sin álkis giela ipmirdin bures. ¶
Mun lean álo beroštan erenoamážit dain ohppiin geat dárbbašit erenoamáš doarjaga, ja dađi mielde go ohppen buorebut sámegiela, de ožžon dađistaga eanet daid maid gohčodedje lassidiibmun. Vuolimus luohkáin lei deháleabbo ahte oahppit ipmirdedje maid oahpaheaddji dajai, deháleabbo go ahte oahpaheaddjis lei erenoamášpedagogalaš oahppu, eai ge lean galle sámegielat erenoamášpedagoga. ¶
Dalle ledje geahččalanvuogit ja normerejuvvon iskkadeamit maiguin mii galggaimet «mihtádallat» ohppiid, muhto dat ledje mánáide kultuvrralaččat áibbas apmasat – ja ledje diehttelasat dárogillii, ja de olmmoš fargga ipmirdii ahte dat eai lean anihahttit. Muittán go mannen rektora lusa, Trygve Lund Guttormsen dat lei, ja dadjen ahte diet jahkásaš normerejuvvon geahččaleamit eai muital maidege, in ge mun lean áigume daid šat atnit! Son lei ovttaoaivilis muinna. ¶
Fuomášin fargga ahte gilis ledje olbmot geat dáččaid servodagas livčče sáddejuvvon «erenoamášskuvllaide» , nu go dalle daddjui. Sii gal eai lean vuolgán eret gilis, várra giela geažil. Sii ledje ollásit searvvis gilis, dovde buohkaid, sáhtte finadit buot dáluin, biigoje dehe reŋgoje ja barge ávkkálaš bargguid, ja oidne ahte olbmot atne sin árvvus. Doaivvun sii ožžo buoret eallinárvvu ruovttugilis go de jos livčče šaddan vuolgit eará báikkiide ja amasnuvvan ruoktobáikái. Muhtun olmmoš hálidii fárret Mázes Guovdageidnui, ja vaikko olluhat dadje ge ahte son ii galggaše fárret, de son goitge fárrii. Ii gollan guhkes áigi ovdalgo son fas máhcai ruoktot. Guovdageainnu márkanis ii oktage bisánan ja váldán su biilii manadettiin rámbuvrii. Iige son doppe sáhttán dušše fitnalit oahpes olbmuid luhtte, nu go lei hárjánan Mázes. Buoremus lei gal gusto dan oahpes ruovttugilis. ¶
Nu maiddái čájehuvvui dalle go muhtun min ohppiin fárrii eará báikái gos sutnje lágiduvvui heivehuvvon oahpahus. Lei čeahpes oahppi iige lohkan iežas oažžut ollislaš oahpahusa dábálaš skuvlalanjas, ja danne son hálidii vuolgit dakkár skuvlii mii lei heivehuvvon buorebut su dillái. Olmmái válddii oahpa ja jávkkai ollu jagiid, lávii boahtit ruoktot dušše luomus. Son máhcai maiddái gillái. Muitalii son amasnuvvagođii gillái. «Sámegiella ii ovdán go in beasa dan atnit, in ge dovdda šat báljo vilbeliidan ja oambeliidan ge, mun fertejin máhccat fas ruoktot, dajai son. Lei jierpmálaš dahku, sihke vuolgit eret ja máhccat fas! ¶
Dalle eai gávdnon veahkkeoamit erenoamášoahpahussii. Šattaimet ollu čuohppat ja liibmet, vaikko nu hal gal lei buot oahpahusas, ii lean amas dilli, ii ohppiide iige oahpaheddjiide. Inger Seierstad, geas lei erenoamášoahpahus Guovdageainnus, ráhkadii girjjiid maid anii doarjjan vuosttaš lohkan- ja čállinoahpahusas, ja dain lei earálágan progrešuvdna go dábálaš girjjiin, ja dat lei stuora áhpun. Jurddašin hirbmadit ožžot go mu oahppit duođai dan oahpahusa maid galggaše go ledje nu unnán veahkkeoamit – vai lei go nu ahte sidjiide lágiduvvui heivvolaš oahpahus jur danne fal go ledje nu unnán oahpponeavvut? ¶
Okta dain vuosttaš girjjiin maid Inger Seierstad ráhkadii erenoamášoahpahusa várás lei Ma ealu luhtte . Dá oidno dábálaš girji olgeš bealde ja čuokkisčálagirjji gurut bealde. ¶
Muhtumin lávejedje erenoamášpedagogalaš gelbbolašvuođaguovddážat bagadallat min. Sis lei gal erenoamášpedagogalaš máhtolašvuohta, muhto ii kultuvrralaš ja gielalaš máhtolašvuohta. Dábálaččat sii gal dihte dan, ja sii dikte báikkálaš oahpaheddjiid ráhkadit dakkár oahpahusvuogádaga mii lei oahpis ohppiide. Diehttelasat šattai dalle veaháš moivi maiddái. Muittán bures go vulgen lulás ofelažžan muhtun oahppái, son galggai iskkadeapmái muhtun guovddážii. Doppe čájehii oahpaheaddji sutnje gova mas lei antilopelágan ealli ja dajai: Gea dá, muital mii dá lea! Oahppi bárddii oaivvi, ii son diehtán mii elliid dat lei, ja ferten dadjat ahte in mun ge diehtán dan ealli nama. «Ii ba die leat boazu? Nu mun goit doivon» , dajai oahpaheaddji. Doaivvun spesialisttaide lei dávjá liikká ollu gelbbolašvuođa lokten go midjiide oahpaheddjiide. Dalle geahččaledje iskkadit sámegielat ohppiid dárogiel teasttaiguin – mat dulkojuvvojedje sámás. Gal dan oažžu árvidit ahte dakkár iskkadanvuogit sáhtte daguhit ollu boasttu dieđuid. ¶
Danne go «ekspearttat» dárostedje, de váhnemat sakka eahpidedje galge go obage válljet sámegiela oahpahusgiellan de go mánná dárbbašii erenoamáš oahpahusa ja doarjaga. Nu lei dakka maŋŋelaš go bohten Mázii, ledje easkaládje váldán sámegiela oahpahusgiellan (1967). Ain oaivvilduvvui ahte «sámegielain ii birge nu guhkás» – dárogielas dat lei árvu. Ja go dasto vel gulle ahte sin mánná dárbbaša dárogiel erenoamášpedagogalaš veahki, na de gal šadde duođai eahpádussii. Muhtumin fertejin geavahit buot iežan «árvvu» skuvlarivgun ávžžuhit váhnenguoktái ahte soai eaba galggaše válljet dušše dárogiela oahpahusgiellan mánnáseaskka. Soai oaivvildeigga ahte sámegiela gal mánná gulai ruovttus juo, ii dárbbašan eanet. Fertejin guhká sudnuide čilget ahte soai soaitiba hehttet máná boahttevaš bargovejolašvuođaid jos mánná ii oahpa čállit sámegillii – ja man gul dehálaš lea álgooahpahussii ahte mánná ipmirda dan mii daddjo. Doaivvun soai mieđiheigga mánnái sámegiela oahpahusgiellan danne go juo dáru oahpaheaddji dan dajai. – Ja šattai ge nu go ledjen «lohpidan» – ii lean ge guhká ovdalgo mánná lei oahppan bures dárogiela dasa lassin go sámegiela, ja son birgii bures goappašat gielaide. ¶
De riegádii sovkkenis (čalmmehis) mánná min gillái, ja olluhat beanta dollejedje vuoiŋŋahaga. Ii oktage orron áibbas diehtime mot dál galge bargat. Lihkus mánás ledje buorit váhnemat. Soai humaiga roahkkadit mánáska John André birra, ja dainna lágiin geahpedeigga soai dan mii orui dego hehttehussan midjiide, ja sin guossis ii lean váddáseabbu dál finadit go ovdal lávii. Nu oahpásnuvve olbmot bártnážii ja son sidjiide. ¶
Mii geat barggaimet skuvllas diđiimet ahte dán birra mis ii lean gal máhtolašvuohta, ja dat galggai fargga šaddat min bargun. Dat lei dego álgun dasa go mun viimmat álgen lohkat erenoamášpedagogihka 1. ossodaga. Lei buorre vásáhus munnje. Mus lei buorre bargoduogáš mii ávkkuhii go galgen ipmirdit buot daid fáttáid maid gieđahalaimet oahpahusas. Čađat bođii iešguđet ovddeš oahppi mu jurdagii logaldallamiid guldalettiin. Lihkus ožžon maiddái duođaštusa dan dáfus ahte in lean gusto bargan nu áibbas boastut. ¶
John André skuvlaálgin lahkonišgođii jođánit, ja muittán go skuvlakantuvra «gohčui» mu vuolgit 2. ossodaga čoahkkaneapmái Romssa gávpogii. Ohcama áigemearri lei gal rievtti mielde mannan, muhto skuvlakantuvra lei iskan ja ožžon munnje saji dannego ii lean dievva. Mus lei dušše vahkkoloahppa ráhkkaneapmái Romsamátkái, ja de álgen 2. ossodahkii, giela- ja gulahallama gáiddusohppui, mas čalmmehisvuohta lei čiekŋudanfáddán. ¶
Tambartun gelbbolašvuođaguovddáš sovkkenis ja čalbmevánahiid váste, mii fátmmastii buot Davvi-Norgga čalmmehis mánáid, lei Guovdageainnu PPT-ossodagain searválaga bagadallan mánáidgárddebargiid ja máná lagamus birrasa juo oalle guhká. Sii galge maiddái boahtit skuvlii ráhkkanahttit skuvlla bargiid. Diđiimet ahte mánáidgárddi veahkkebargi Inger Anna M. Gaup galggai bargat mánáin maiddái go mánná álgá skuvlii. Son lei bargan ollu jagiid juo John André:in, ja su máhtolašvuohta ja čehppodat dagai sirdima mánáidgárddis skuvlii oadjebassan sihke mánnái ja midjiide geat barggaimet skuvllas! ¶
Go Tambartuna bargit bohte doallat kurssa midjiide, de mun jerren beasašin go boahtit sin lusa oahppohárjehallamii, ja dan gal bessen. Doppe ožžon buori ipmárdusa mot galgá jurddašit go bargá čalmmehis mánáin, ja dat dagai midjiide oadjebasvuođa boahttevaš bargui. Vuosttaš lohkanoahppogirji lei juo heivehuvvon sámi čuokkisčállagii. Rávdná Sárá O. Hætta dat lei heivehan sámegillii Karen Andersena lohkanmetodihka čalmmehis mánáid váste, ja bargit galge oahppat geavahit dan girjji. Tambartunas lei erenoamáš máhtolašvuohta čalmmehis mánáid oahpaheamis, muhto ii sámi kultuvrras, ja danne álggahuvvui ovttasbargu Sandfallet gelbbolašvuođaguovddážiin mii maŋŋil šattai Davvi-Norgga gelbbolašvuođaguovddážin ja dál dan namma lea Statped Nord. Goappašat guovddážat bijaiga bargojoavkku mat galggaiga lonohallat máhtolašvuođa, ja «Sukká Hávvá» heivehuvvui sámegiel čuokkisčállosii. Dat lei oahppagirji mii lei dahkkon 1. luohkáide sámi oahpahusplána L97S mielde. Dat bargu lei lossat, go álgočálus ii lean vel gárvvis, ja nu šattai prošeaktajoavku bargat čállosiin mii soittii rievdaduvvot maŋŋil. ¶
Heivehallamiin lei hirbmat ollu bargu. Sii oste giissá masa ledje gohppojuvvon mearkkat, vai oahppi beassá daid guldaladdat suorpmaiguin. Giissás ledje dávvirat juohke fáddái mii girjjis lei, ja danne dat lei miellagiddevaš buohkaide sin luohkás, ja sii čoahkkanedje John André birra geahččat, ja buohkat hálidedje stoahkat dávviriiguin. ¶
Tambartun lei gulaskuddan Sámi oahpahusráđiin galggaše go álgit ovttasbarggu ráhkadahttit čuokkis-oahppogirjjiid, ja dan maŋŋil jerre mus sáhtášin go veahkkin lágidit čuokkisgirjjiid oahppásan. Tambartun mávssii mu bálkká ovtta beaivvi vahkkus, ja Sámi oahpahusráđđi doalai munnje kantuvrra. Bargen hui lahkalaga Inger Seierstadain, gii dalle ain barggai Sámi oahpahusráđis. Son galggai ráhkadit govaid girjjiide. Munnuide galggai prošeaktajoavku vel mas ledje Tambartuna olbmot ja Davvi-Norgga gelbbolašvuođaguovddáža Tor Persen. Tor Persen lei leamaš mielde daid vuosttaš čuokkisgirjjiid lágideamis, ja midjiide šattai vuogas álgu bargui go son ovdanbuvttii dan mot sii ledje jurddašan go heivehišgohte sámegiel oahppogirjjiid čuokkisčállosii. Dat dagai oadjebasvuođa sihke Ingerii ja munnje. Vuosttaš prošeakta masa searvvaime, lei girji Geavat giela ja gáhtte dan . Das oahpaime hui ollu, mis ledje ollu ávkkálaš fágalaš digaštallamat mas doaivvun buot oasálaččaid oahppan iešguđet fágabeliin. Leimmet hui hutkát, ja lassin girjái dahkkui maiddái CD oktan čuovgagovaiguin ja ollu «bullegovat» , čáhppes/vilges govat maid čalmmeheapmi sáhttá guldalit suorpmaiguin go dat leat leamaš mašiinnas mii dahká daidda čomiid main čalmmeheapmi dovdá gova hámi. ¶
John André lohká čuokkisčálagirjji. ¶
(Govva: Harry Johansen) ¶
Sámegiella čuokkisčálaalfabehtat ¶
Prošeaktačoahkkanemiid gaskka galggai Inger sárgut buot maid leimme soahpan, ja dan son barggai nu ahte álo sárggui ovtta gova golmma sturrodagas. Dasto mun válden dan golbma gova Mázii, ja John André beasai válljet guđe sturrodaga hálidii, ja dat biddjui girjái. Dábálaččat son válljii gaskaleamos stuoru gova, ja muhtumin dan unnimusa, muhto ii goassege dan stuorámusa. Maŋŋel go prošeakta lei ollašuvvan, de dajai Tor Persen ahte son ii doaivvo Davvi-Norgga gelbbolašvuođaguovddáža šat dárbbašit mielde dan doaimmas, gal moai Ingeriin birgejetne guovttá. ¶
Dábálaččat eai lean dárogiel čuokkisčálusgirjjiin nu ollu sárgojuvvon govat. Olluhat doarjjavuogádagas oaivvildedje ii lean riekta bidjat nu ollu govaid, muhto moai guldaleimme baicca maid oahppi dajai, ja su mielas livččii girji dolkadahtti jos das eai livčče govat. Moai bijaime girjái elliid, guliid ja jávrriid dovdomearkkaid jna. Jos girjjis lei okta dego váldopersovdna, de moai bijaime sutnje juogalágan dovdomearkka, omd gahpira mas lei láđđeravda, dan gávnnai oahppi álkit, ii dárbbašan álo árvádallat gii dat lei. Inger ráhkadii maiddái «hárjehallangovaid» , vai diđiime ahte oahppi ipmirda goas govas čájehuvvo olbmo gilga, ovddabealli dehe maŋábealli. Ledje giehta- ja juolgelihkastagaid govat, ja moai geahččalattaime ipmirda go John André maid gova olmmoš bargá go son ieš lihkada seamma láhkái go gova olmmoš. Mis ledje ollu suohtas ságat mat vulge dain govain mat ledje dahkkon. ¶
Mus lei hui erenoamáš bargodilálašvuohta sihke dan ovtta beaivvi Guovdageainnus ja luohkkálanjas. Guovdageainnus lei munnos Ingeriin searvekantuvra, danne lei álki lonohallat evttohusaid ja jurdagiid. Moai barggaime hui lahkalaga ovttas ohppiin geasa girji galggai, ja go girji lei gárvvis, de bessen gullat dakkaviđe mii das doaimmai ja mii ii doaibman, go ieš ledjen oahppi oahpaheaddji. Nu mii diđiimet mot galgat buoridit čuovvovaš girjji. Dakkár bargodili ollu bargit Tambartunas gáđaštedje. ¶
Muhtumin go ledjen kantuvrras Guovdageainnus, de riŋgii NRK Sámi Radio. Ođasdoaimmaheaddji lei gullan ahte mun heivehallen girjjiid čalmmehis sámi oahppi váste, ja son hálidii diehtit eanet dan birra. Muitališgohten áŋgirit barggu birra, mot dat dáhpáhuvai, sárgojuvvon govaid birra jna. Muittán go muitalin ahte muhtumin mii gearggaimet sámegiel čuokkisčállosiiguin ovdal go dat seamma girjjit dábálaš ohppiide gárvánedje, muhto fertiimet vuordit dassážii go dat dábálaš ohppiid veršuvdna lei gárvánan ja prentejuvvon. ¶
De jearralii ođasdoaimmaheaddji ges ná: – Ja maid dadjá dasto oahppi ja su váhnenguovttos go oahppi oažžu dárogiel girjjiid, ja dat eará oahppit ožžot girjjiid sámegillii? Ferten gal dadjat mun hirpmahuvven, muhto máhtten goit čilget sutnje ahte das ii lean hupmu dárogiel girjjiid birra, muhto sámegillii dat girjjit maid eará oahppit ožžot. – Gávdno ba sámegiel čuokkisčálus, jearai son dasto. Vástidin ahte dat gal gávdno, ja sámegiel oahppogirjjiid mii heivehit ge čuokkisčálusin. Dasa nogai jearahallan, ii ge das boahtán goassege mihkkege reportášaid radios. Sin bajilčálus lei várra galgan: «Čalmmehis sámi oahppi ii oaččo girjjiid eatnigiellasis» . Ja dasa ii heiven dat maid mun muitalin sutnje. Vuoi, vuoi ... ¶
Buohkat luohká oahppit ožžo ávkki das go sin luohkás váccii čalmmehis oahppi. Oahppit šadde hui dárkilat go muitaledje juoidá. Ii ábuhan dadjat «Girji lea doppe» , dehe «Vieččat go munnje don?» – ja eará eahpečielga cealkagiid. , «Vieččat go sihkkungumme munnje?» Mii humaimet maiddái ollu makkárat dávvir lea; galmmas, liekkas, garas, njeallječiegat ... . ¶
Dasa lassin lei miellagiddevaš eará ohppiide oaidnit makkár govat John Andrés ledje ja makkár dávvirat ledje giissás. Go luohkás lea čalmmehis oahppi, de fuomáša olmmoš man ollu oahppogirjjiin lea heivehuvvon oainnu vuođul. Dál fertiimet bidjat eret dakkár hárjehusaid ja baicca bargat eanet gulu, mágu ja duohtadandovddu mielde. Sidjiide lei dat miellagiddevaš, ja dávjá čájehuvvui ahte sii geain lei oaidnu ledje dego bázahallan go daid nuppiid návccaid galge atnit. Lei maiddái buorre go skuvla lei unni, buohkat dovddadedje, ja dat dagai oadjebasvuođa buohkaide. ¶
Okta oahppogirjjiin mii lea ilbman sámegiela čuokkisčálágirjin, lea Suonjar, sohkar ja servvolašvuohta, 6 . ceahki luonddufágagirji. Dábálaš girjin dát lea dušše okta girji, muhto čuokkisčálagirjin dat deavdá guhtta dákkáraš bearpma. ¶
(Govva: Svein Lund) ¶
Anette Diesena girji Niillas oažžu ođđa gápmagiid / Nils får nye skaller lea ilbman parallealla sámegiel ja dárogiel teavsttain sihke čuokkisčállagin ja dábálaš čállagin, ja leat vel iskan-illustrašuvnnat čalmmehemiid várás. ¶
(Govva: Svein Lund) ¶
Bargogirjjit gáibidedje eanet hutkáivuođa go lohkangirjjit. Mot galggai čoavdit bargobihtá mas oahppi galggai čálistit sázu guovtti ovttalágan fáhca gaskka? Vuosttaš jagiid osttiimet nuppát mehtera darvvihanbátti! ¶
Inger sárggui guokte fáhca main lei álki dovdat erohusa hearvvain. De moai čuohpaime moadde bihtáža darvvihanbáttis, ráidun gurutbeallái ja ráidun olgešbeallái. Ja de liibmejuvvui darvvihanbáddi daid fáhcaid duogábeallái main ledje bullehearvvat. Gurutgieđa fáhcaid bijaimet summál maŋŋálaga gurutbeallái, ja olgešbeale fáhcaid ges olgešbeallái. De galggai oahppi gávdnat guokte ovttalágan fáhccabeali ja bidjat daid bárran. Dárogielgirjjis mii lei sámegielat mánáid váste, lei bargobihttá mas galggai čálistit sázu nummarlogus ja dan sátnái mii vástidii dan seamma logu, 4 ---- njeallje. Dan lágideimmet seamma láhkái: darvvihanbáddebihtát oktan nummarloguin nuppe bealde ja seammalágan ráidu oktan čállon loguiguin ges nuppe bealde. ¶
Nuppi eará háve ges lei govva man oahppit besse oainnestit moadde sekundda, ja de galge sii čálistit buot maid muite oaidnán. Dakkár bargobihtát eai leat čalmmehemiid váste, muhto mii rievdadeimmet daid. Buot mii oidnui govas lohkkui čuodjalit CD:ii man buot oahppit besse gullat, ja de galge sii čállit buot maid muite gullan. De šattai bargobihttá ovttalágan buohkaide, leaš dal oaidni dehe čalmmeheapmi. ¶
Munnos John Andréin lei goappašagas čuokkisčálamašiidna mainna čáliime vuosttaš jagiid, ja das ii sáhte divvut maidege jos čálista boastut. De ferte sihkastit meattáhusaid eret dainna lágiin ahte deaddilit buot deaddinboaluid oktanaga, dehe álgit fas ođđasit. Lei váttis čállit čállosa čuokkisčálusin Inger Seierstad álkis lohkangirjjiin nu go Má ealu luhtte dehe Nukse. Nuppát geardde váivahuvven go ledjen viimmat geargan siidduin, ja de fuomášin ahte nuppi cealkagis váillui okta k, dehe ledjen čálistan e dakko gokko lei galgat i (bustávat jorgguláhkái). De ii lean eará go bálkestit árkka ja geahččalit čállit riekta nuppes. Moatti siidui golle ollu báhpirat – erenoamážit álggos. Maŋŋel go ledjen čállán moadde girjji, de ii šat mannan nu ollu čuokkisbábir duššái, ja bargu manai dađistaga jođáneappot. ¶
Erna Lyssand Hætta demonstrere čuokkisčállinmašiinna. ¶
(Govva: Svein Lund) ¶
Vaikko orru gal imaš gullat, de lea dihtor olles buressivdnádussan čalmmehis olbmui! Dárogiel čalmmehis mánát ožžo dalle dihtoriid 3. luohká rájes juo, muhto ovdal go John André oaččui dihtora, de fertii bargojuvvot ollu teknihkalaš vuođđobargu vuos, heivehit sámegiel čuokkisčállosa dihtorvuogádahkii. Tambartun ja Davvi-Norgga gelbbolašvuođaguovddáš ledje álgán barggu áigá ovdalgo oahppi ollii goalmmát luohkkái, muhto lei ain ollu bargu ovdalgo mašiidna ja čuokkisčálusčálán doaibmagođii, danne oahppi ii ožžon mašiinna ovdalgo 4. luohkás. Lei vuđolaš bargu mii dagai ollu geainnuid min oahppái, muhto dat gáibidii gierdevašvuođa sihke sus alddis ja sis geat galge divvut go šattai bárti. Vuogádat buorránii dađistaga iige lean guhká ovdal go son lei mihá guhkkelis dihtorteknihka dáfus go mun! Son humadii ollu Oddvar Øyaniin, gii bargá Tambartunas ja lea ieš čalmmeheapmi, ja de son oaččui bagadusa man čalmmehis olmmoš dárbbaša. Lei suohtas oaidnit mot son ieš fuomášii ollu ja man jođán son lei. Dál eat šat dárbbašan darvvihanbáttiid eat ge bártidan meattáhusaiguin maid ii sáhttán divvut. Deavdinbarggut mat ovdal lávejedje veadjemeahttumat, daid máhtii son nu go buohkat earát, ja dál sáhtii divustit meattáhusa dakkaviđe. Lei dego beassat eará ilbmái! Dán rájes ožžon gárvásit skánnejuvvon bargogirjjiid Tambartunas ja de mun heivehin bargobihtáid elektrovnnalaččat vissis mearriduvvon hámi mielde. ¶
Čuokkisčállagis fertii dárkkistit giela, danne go dat ledje čállon Tambartunas, ja maŋŋil, nuoraidskuvlla váste, Huseby gelbbolašvuođaguovddážis. Diđiimet dušše ovtta olbmo gi máhtii sihke sámegiela ja sámegiel čuokkisčállaga ja gii anii dan dássedit, namalassii eŋgelasolmmái Simon Aldridge! Son lei dego almmi oavdu midjiide. Simon lei oahppan sámegiela, ja ollu su geažil lei ge ráhkaduvvon sámegiel čuokkisalfabehta. Mun ledjen sutnje dat mii gohčoduvvo vuostelohkkin. Lea nu ahte son lohká girjji čuokkisčállaga, ja mun geahčan de bustávvačállosis ja dárkkistan ahte ii mihkkege leat báhcán. Simon lei dego ealli sátnegirji, ja son gávnnai ollu meattáhusaid dan dábálaš čállon girjjis maiddái. Lei álo suohtas vuostelohkkin sutnje, ja moai boagusteimme ollu, go sus ledje dávjá leaikás ja vuogas árvalusat girjji čállosii. ¶
Go juo mus lei kantuvra Sámi oahpahusráđis, de lei mus oktavuohta oahppogirječálliiguin dalle juo go girji lei álggahuvvon ođđa prošeaktan. Muitalin mot lei bargat čuokkisčállaga heivehemiin ja mii lei váttis heivehallat čalmmehis olbmuid váste. Jos leat dušše ivdnen- dehe eará sárgunbarggut, de dárbbaša čuokkisčálageavaheaddji eará vástideaddji bargobihtáid. Muhtun čállit beroštedje dakkár bargguin, ja mii hutkkaimet searválaga bargobihtáid maidda buot oahppit sáhttet searvat. Nu girji šattai anihahtti eanet ohppiide. ¶
Dađi mielde go lohkan ovdánii, de eai lean govat šat nu dehálaččat go ovdal, muhto John André oaččui ávkki govaid dulkomis dasto go álggii girjjiiguin main ledje eanet diagrámmat ja eará fágagovvidusat. ¶
Vuosttaš luohkás lei guokteoahpaheaddjivuogádat, ja mun ledjen John André erenoamášoahpaheaddjin sámegielas, dárogielas ja eará teorehtalaš fágain. Inger Anna lei ges veahkkin dakkár fágain go duojis ja lášmmohallamis. Dain diimmuin bidje dán luohká oktii eará jahkeluohkáin. Inger Anna lei maiddái mielde buot mátkkiin ja ekskuršuvnnain. Lei dárbu hárjehallat mobility, vai oahppi oahpásnuvvá skuvlla lanjaide ja skuvlla olgobirrasii. Das lei Inger Anna ekspeartan. ¶
Njealját luohkás mun bajidin áššin sihke váhnemiidda ja skuvlla hoavddaide ahte mu mielas lei heajos čoavddus go galgen John André persovnnalaš oahpaheaddjin ain su skuvlavázzimis. Dihtorbargguin ja lohkamiin gal manai bures, muhto mánát leat mánát, ja son fargga fuomášii ahte son ii dárbbašan bargat jos mun in čohkká čađat su luhtte. Lei bahá šaddat nu ahte son ii oahpa iige oahpa birget okto oahpadettiin. Ovttasráđiid váhnenguovttuin aniimet mii juolluduvvon erenoamášdiimmuid nu ahte eat dárbbaš ovttas dainna nuppiin jahkeluohkáin mainna láviimet ovttas ollu diimmuid. Dál ledjen mun luohkkáoahpaheaddjin luohkkái mas ledje vihtta oahppi teorehtalaš fágain, ja Inger Anna lei veahkkin dain fágain main mun in lean dan luohká oahpaheaddjin – dain lei luohkká ain ovttas eará luohkáin. Mu mielas dat lei vuohkkaset dilli – ja eanet ovttadássásašvuohta. De fertejedje buohkat bargat iehčanassii, ja mun veahkehin buohkaid dađi mielde go sii dárbbašedje. ¶
2003 čavčča álgen ollesvirgái Sámedikki oahpahusossodahkii mii lea Guovdageainnus. Mu bargosuorgin ledje erenoamášpedogogalaš áššit, ja go oahppi lei álgime nuoraidskuvlii, de hálidii Huseby gelbbolašvuođaguovddáš ahte dat bargu maid ledjen bargan sin ovddas galggašii ain ovddiduvvot. Husebys dat lea nuoraidskuvlla ja alit oahpu oahppogirjjiid buvttadeami ovddasvástádus. ¶
Inger Seierstad lei dál ollen penšunahkái, muhto gaskaboddosaččat beasaimet bálkáhit su soames bargguide. Huseby guovddážii lei maiddái ođas go girjjiin ledje nu ollu govat, muhto sin dennjejeaddjit ledje mielas min bargguide, ja de manai bures. Simon Aldridge jotkkii diehttelasat gielladárkkisteaddjin ja mus lei ain bargun heivehit elektrovnnalaš oahppogirjjiid. ¶
De šattai jearru eanet čáppagirjjálašvuođa girjjiid dáfus, románaid. Ii daid lean hupmu seammaláhkái heivehit go oahppogirjjiid, go dain lei dušše teaksta. Huseby skánnii midjiide teavstta gárvvisin. Lei álkit bargu go oahppogirjjiid heiveheapmi. Eanas bargun lei divvut skánnenmeattáhusaid ja dárkkistit sátnelaktima, go dál gal beanta seahkánedje dárogielat skánnerat, ii ge orron mearri das maid dat evttohedje! ¶
Konfirmašuvdna lahkonišgođii, ja jurddašin ahte eat galggaše fáhkkestaga šaddat dan dillái ahte čalmmehis konfirmántii eai gávdno čuokkisčáluslohkosat konfirmašunskuvllas. Danne go ledjen ieš searvegotti oahpahuslávdegotti jođiheaddji, de bajidin mun ášši buori áiggis, ja mii mearrideimmet ohcat ruhtadoarjaga heivehit sámi konfirmántagirjji čuokkisčálusin. Oaččuimet 40.000,- Davvi-Hålogalándda bismmagottis dan bargui. Moai katekehtain Berit Frøydis Svineng Johnseniin, konfirmántagirjji čálliin, galggaime bargat ovttas. Son galggai čállit dárkilet čilgehusa govaide, ja mun galgen heivehit girjji muđui. Danne gulaskudden Tambartun gelbbolašvuođaguovddážiin, geaiguin ledjen bargan ovttas ollu jagiid, ja dadjen ahte dál mis livččii 40.000 ruvdno, oččošeimmet go dan ovddas Luthera uhca katekismma ja konfirmántagirjji? Dihten ahte ođđa buvttadeapmi láve máksit badjel 60.000 ruvnno, muhto eat go son mii birgeše? Berit Frøydis lei rábidan teakstafiillaidis lágádusas, muhto Luthera uhca katekismma fertiimet vel skánnet ja redigeret. Sii lohpidedje daid midjiide, ja mii álggiimet. Buot dát barggut ledje lassin min dábálaš bargguide, muhto buot girjjit ja elektrovnnalaš fiillat gárvánedje konfirmášuvdnaáigodaga álgui. ¶
Luhpen Máze skuvllas go ledjen bargan doppe golbmalogiguokte jagi, muhto lihkus in dárbbašan giddet buot máhccangeainnuidan dohko go lonuhin barggu. Čuokkisčálus-bargu dagai ahte mun duolle dálle fertejin «iežan» luohkkái addit elektrovnnalaš bargogirjjiid ja gullat John Andrés mot su mielas oahpponeavvu galggašii leat. Nu šattai geahppaset rievdadus munnje maiddái. ¶
Loahpas áiggun dadjat ahte lea leamaš erenoamáš leat mielde dákkár vuođđobarggus, muhto dakkár bargu gáibida buohkaid geassit reaga ovttaguvlui. Doaibma lihkostuvvá bures go olmmoš lea oadjebas ahte ii leat okto barggustis, ahte gelbbolašvuođaguovddáš mas lea erenoamáš máhtolašvuohta dakkár hárve ohppiid dáfus sáhttá veahkehit – ja go skuvla, suohkan ja áinnas váhnemat leat searvvis. Danne hálidan giitit buohkaid – John André iežas maiddái, gii lea bargan erenoamáš bures ja lea birgen lossa beivviid – álo buoremielas ja movttet. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Sođiid gaskka serve buot Norgga politihkalaš bellodagat jaskadit dehe jitnosit dáruiduhttinpolitihka váldoosiide. Goitge soames olbmot bargiidlihkadusas vuosttaldedje dan politihkkii prinsihpalaččat. Okta sis lei Hans Vogt. Son lei Mot Dag miellahttu. Dat lei sosialisttalaš organisašuvdna mii doaimmai 1921–1936, ovtta gaskka searválaga Bargiidbellodagain, ja ovtta gaska Norgga kommunisttalaš bellodagain. Eanas dan organisašuvnna miellahtut ledje akademihkkárat ja sii almmuhedje áigečállaga mas lei seamma namma go searvvis. ¶
Hans Kamstrup Vogt (1903–86) lei bajásšaddan Fredrikstad gávpogis, ja son logai gielaid Oslo universitehtas ja moatti olgoriikka universitehtas. Son dutkkai ollu gielaid miehtá máilmmi, ee. georgialaš giela, armenalaš giela ja eará kaukasalaš gielaid, ja maiddái moanaid eamiálbmotgielaid USA:s. Eanas áiggi eallimisttis gulai son Oslo universitehtii, gos son ovtta gaskka lei rektorin. Vogt jođihii Vogt-lávdegotti, mii almmuhii evttohusaidis Norgga giellapolitihkkii 1966:s. ¶
1932:s almmuhii Vogt Fram-lágádusas girjji mas lei namman Målstrid og klassekamp (Giellanággu ja seahtoriidu). Mii deaddilit dás ođđasit dan girjjis ovtta kapihttala, man namma lei Norsk målpolitikk andsynes lappar og kvænar (Norgga giellapolitihkka sápmelaččaid ja láddelaččaid guovdu). Dán čállosis son hui garrasit falleha dáruiduhttinpolitihka, juoga mii dalle dáhpáhuvai hárve. ¶
Vogta čálus dustejuvvui ge oalle mihá garrasit. Mii deaddilit Vogta artihkkala maŋŋá Girkodepartemeantta telegrámma dán ášši birra Finnmárkku skuvladirektevrii, ja dasto skuvladirektevrra vástádusa. ¶
Dakkár demokráhtalaš servodagas go norgalaččaid servodagas fasttášit buohkat erenoamážit stuorámus stáhtaválddiid go dulbmet unnitloguid gielaid iežaset riikka rájiid siskkobealde. Eat mii goitge dárbbaš mannat iežamet riikka rájiid olggobeallái ohcat dakkár unnitloguid váttisvuođaid. Min iežamet riikkas leat Finnmárkkus sápmelaččat ja láddelaččat ((1)) , guokte erenoamáš olmmošnáli, mat olmmošlogu ektui leat stuorábut go omd. báskárat Frankriikas ja georgialaččat Sovjetlihtus. Dat guokte álbmoga eaba motge leat sogalaččat. Sámegiella lea suomagiela fuolki, vaikko leaba gal oba mihá guhkkálaga. Dasa lea biddjon čilgehussan ahte sápmelaččat leat váldán alcceseaset suomagiela nu áigá ahte mis ii leat historjjálaš diehtu dan birra. ¶
Finnmárkku nálleseaguhusa geažil ii leat vejolaš diehtit áibbas vissásit sápmelaččaid ja láddelaččaid olmmošlogu. Lávejit dadjat 20–30 000 sápmelačča ja 8–10 000 láddelačča. Giela dáfus gal gávdnojit sihkkaris dieđut, go dan birra jerrui 1920 olmmošlohkamis. Dalle hupme 16451 olbmo sámegiela ja 4657 olbmo láttegiela (oktiibuot 21108). Ovddeš áiggiid orro sápmelaččat maiddái lullelis go dán áigge. Norgga bahkken Davvi-Norgii lea dađistaga duvdán daid kultuvrralaččat fámoheabbo sápmelaččaid eret. Dáččat leat bággehan sápmelaččaid eret dain guovlluin gos sii ovdal orro iehčaneaset. Dáččaid ássan lea buot báikkiin daguhan hehttehusaid boazodollui, dan ealáhussii maid sápmelaččat máhttet erenoamáš bures. Ovdal lávejedje sápmelaččat beassat johtit rittuide nu go hálidedje, muhto dál leat dat geainnut eanas giddejuvvon. Sápmelaččat leat vuoittahallan buot dain áššiin main geahččaledje bealuštit dološ rivttiideaset. Dávjá leat sii vel šaddan máksit stuora sáhkuid. Dat lea daguhan ahte dál ellet dušše 7 % sápmelaččain boazodoaluin. Dat earát leat ferten heaitit dan dološ ealáhusasteaset ja birgehallet vátnásis eanadoallin ja guollebivdin mearrarittuin ja johkagáttiin. ¶
Eat mii áiggo dás guorahallat dan iešalddis oalle váivves dilálašvuođa, baicca geahčadit veahá dan kultur- ja giellapolitihka maid dáččat leat doaimmahan doppe davvin. ¶
Easka gávccinuppelogat čuohtejagi álggahuvvui veahá čuvgehusbargu sápmelaččaid gaskkas. Girkui dat galgá gudnin go leat álggahan dan barggu. Diehttelasat álggahuvvui dat bargu eanet beastima dihte go sámegielberoštusa dihte. Thomas von Westen, «Finnmárkku apostal» , ollašuhtii 1717:s sámi seminára Troandimii. Dan ulbmilin lei oahpahit báhpaid bargat miššovdnabarggu sápmelaččaid searvvis. Vuosttaš sámegielgirji mii prentejuvvui Norggas lei katekismus, 1728:s. Seminára bisttii gitta 1774 ((2)) rádjái, gaskkalduvai dušše moatti geardde. Go dat heaittihuvvui gonagasa gohčusčállosiin 1774:s, de álge nu maiddái mieleavttus duolbmut sámegiela. Dan dilis evttoheigga ge ámtamánne guovttos proavásiin Garmanniin ahte sápmelaččat eai galgan beassat náitalit jos eai máhttán dárogiela. ¶
Go oktavuohta Dánmárkkuin heaittihuvvui, de gaskkalduvai dát garra politihkka. Ja maiddái dan háve muhtun báhppa, namalassii stuoradiggeáirras, bajidii sápmelaččaid áššiid. 1821:s son evttohii ásahit seminára sámegieloahpaheddjiide. Ná son celkkii dan ovddeš dáruiduhttinpolitihka dáfus: «Buot bahámus váikkuhusat, nu go diehtemeahttunvuohta ja oskku billahuvvan lea čájehan ahte dakkár bargovuohki ii sáhte leat riekta, ja ahte ii ábut viggat duvdit eret ja jávkadit giela man olbmot leat ožžon dego eatni čižžemielkki, dakkár giela man sin máttut leat atnán bassin ja man vel sápmelaččat eai ge gáro guođđit» . ((3)) ¶
Nu go Deinboll evttohii, de ásahuvvui dakkár seminára 1828:s ((4)) . Vaikko proavás ((5)) Stockfleth lei garrasit bargan vai sámegiella bisošii girkus ja skuvllas, de heaittihedje goitge 1850:s juo dan miehttemielalaš politihka mii lei addán buriid bohtosiid. 1880:s mearriduvvui dárogiella oahpahusgiellan ja 1902 rájes lei dat politihkka nu čavgat ahte dan bahábu ii leat álki gávdnat. Dáruiduhttinvierru lea vuoitán, dakkár vierru mas ii leat eará boahtu go mieleavttus duššadit sámegiela ja láttegiela. ¶
Stockfleth lei garrasit bargan vai sámegiella bisošii girkus ja skuvllas, de heaittihedje goitge 1850:s juo dan miehttemielalaš politihka mii lei addán buriid bohtosiid. 1880:s mearriduvvui dárogiella oahpahusgiellan ja 1902 rájes lei dat politihkka nu čavgat ahte dan bahábu ii leat álki gávdnat. Dáruiduhttinvierru lea vuoitán, dakkár vierru mas ii leat eará boahtu go mieleavttus duššadit sámegiela ja láttegiela. ¶
1862 oahpahusbagadusa mielde galggai dárogiella oahpahusgiellan dain skuvlabiriin gos eanas mánát ipmirdedje dárogiela, ja sámegiella doppe ges gos eanas mánát ipmirdedje dan. Maiddái dain ge guovlluin galge bargat dan badjelii ahte dárogiella boađášii sámegiela (dehe láttegiela) sadjái. 1880 bagadusa mielde galggai buot báikkiin dárogiella oahpahusgiellan dáru, sámi ja látti mánáide, ipmirdežže dal mánát dárogiela dehe eai. Dušše ovtta dilis sáhttá gáidat dan mearrádusas. Doppe gos eanas mánát ipmirdit dušše sámegiela, doppe sáhttá atnit sámegiela oahpahusgiellan risttalašvuođa oahpahusas. Ollu báikkiin Unjárggas, Buolbmágis ja Deanus dovddahedje sápmelaččat vuostehágu, muhto dat ii vuhtiiváldojuvvon. Romssa bismagotti skuvladirektevra Killengreen čállá ná maŋŋel go lei leamaš bearráigeahččanmátkkistis Finnmárkkus 1880:s: «Sápmelaččat dábálaččat njulgestaga vuosttaldit dárogiela oahpahusgiellan ja skuvlla dáruiduhttinbarggu((...)) vuosttaldeamis leat guokte beali, ovtta dáfus sii ballet dáččaid jávkadit sin giela, ja nuppe dáfus oaivvildit sii ahte risttalaš oskku duohtavuođa oahpahus billahuvvá jos váldá dárogiela oahpahusgiellan. Vuosttaldeamis lea oskkolaš hápmi. Gullostallet maiddái dakkár cealkagat go ahte sápmelaččat leat dáid guovlluid ovddemus ássit ja sis leat riekti bisuhit gielaset girko- ja oahpahusgiellan.» ¶
Departemeantta ođđaseamos bagadus, cuoŋománu 18. b. 1898 doalaha ja nanne dan politihka. Sámegiella ja láttegiella galgá sin iežaset guovlluin nai adnot dušše veahkkegiellan de go lea áibbas dárbbašlaš. Dát njuolggadus lea gal dego dušši njuolggadus danne go eai galle oahpaheaddji doppe máhte sámegiela. Stuoradiggi mearridii 1904:s heaittihit Romssa oahpaheaddjiskuvlla nuvttásajiid main lei geatnegasvuohta oahppat sámegiela dehe láttegiela. Nu gieskat go 1917:s máhtte vel guokte goalmmádasa oahpaheddjiin veahá sámegiela, áinnas boarrásepmosat, muhto nissonoahpaheaddjit gal hui hárve. Dan rájes lea dilli ain hedjonan. Čállinoahpahusas adnojit dál dušše dárogielčállosat. Rehketfágas ohppet mánát dušše dárogiel tabealla-namahusaid. Oahpaheaddjit leat gohčohallan dušše dárostit mánáiguin vel de nai go ii leat oahpahus. Ođđajagimánu 1. b. 1902 rájes nogai diggedulkabálvalus. Dat lei ásahuvvon dánskkaáigge juo. Dán rájes šaddet diggebealit ieža bálkáhit dulkkaid. Fasttimus ovdamearkan dain vugiin maid ásahedje njulgestaga sámegiela duolbmuma váste, lea dat njuolggadusat maid mearridedje Finnmárkku stáhtaoamastan eatnama vuovdimii dehe láiguheapmái. Dain njuolggadusaid daddjo ahte «vuovdimiin galgá ovddidit guovllu gilvima ja dan ávkkástallama dihte dakkár dohkálaš álbmoga ássama mii máhttá hupmat, čállit ja lohkat dárogiela, ja mii geavaha dan beaivválaččat» . Čielgaseappot ii sáhte cealkit ulbmiliiddis, ii dušše dárogiela ovddideami dáfus, muhto maiddái birgenlági dáfus ráŋggáštit sin ovttastaladettiin eamidiineaset ja mánáidisguin geavahit sin máttuid giela, sámegiela. ¶
Eanas mánát eai máhte sáni ge dárogiela go álget skuvlii, muhto oahpahusas adno eanas aivve dárogiella. Unnitlohku ipmirda veaháš dan giela, ja hui moattis birgejit dan gillii. Dábálaččat mánát ohppet máŋga jagi skuvlavázzimis gal lohkat dárogielčállosa hui bures ja cealkit bajiloaivvi leavssuid hui njuovžilit ipmirkeahttá leavssu sisdoalu. Nuppe dáfus sii eai máhte čállit reivve sámegillii váhnemiiddaset. Sii ádjánit hirbmadit go galget lohkat sámegiela. Gal diekkár oahpahusvugiid váikkuhusaid lea álki árvidit. Oahpaheaddjit muitalit mánáid boahtit skuvlii stuora oahppanmielain, muhto fargga mánát eai šat beroš oahpahusas eai ge luohte šat oahpaheaddjái go dat hoahká dakkár ártegis sániid maid sii eai ipmir. Dát daguha ahte mánát njulgestaga gáiggadit ja billahuvvet eallinahkái. Muhtun oahpaheaddji gii ieš ii ipmirdan sáni ge dárogiela go álggii skuvlii, govvida dákkár bahča sániiguin dan vásáhusa eallimistis: «Dat jagit leat mu eallima oahpu goalšaseamos ja ávkkeheamos jagit. Jagit manne njulgestaga duššái, ii ge olmmoš oaččo ruoktot šat mánnávuođa mii lea mannan duššái. Nu lea dađibahábut eanas sámemánáiguin.» ((6)) Mii dakkár dilis de leaš ávkkiid das go oahpponeavvut áiggi mielde leat buorránan, skuvlalanjat šaddan dearvvašlaččabun ja leat eanet nuvttásajit internáhtain? ¶
Muhtun porsáŋgulaš čállá risttalaš bláđđái «Nuorttanaste» (nr. 3, 1909): «((Váre)) ... nuft atte min maŋestboattek šaddek eritgagjujuvvut dam sævdnjadvuođast, gosa darodattem manga jage juo læ sin dæddam.» ((7)) Stuoradiggi lea mearridan dan dáruiduhttinpolitihka Finnmárkku áirasiid miela vuostá.Stuoradiggi lea mearridan dan dáruiduhttinpolitihka Finnmárkku áirasiid miela vuostá. ((8)) Sosialisttat dat vuosttaldedje dakkár politihka garrasepmosit. Áidna sápmelaš gii goassege lea leamaš Stuoradiggeáirrasin lea álbmotskuvlaoahpaheaddji Saba, guhte lei Bargiidbellodaga áirrasin 1906–1912. Su jaskes vuollegis gáibádusat čájehit eanet go mihkkege eará sápmelaččaid árkkes dili. Stuoradiggedigaštallamis son cealká guovvamánu 6.b. 1907 ná: «Eat mii sápmelaččat gáibit nu ollu, eat eanet go ahte álbmotskuvlaoahpaheddjiideamet galget máhttit sámegiela, máhttit mánáid giela, vai sii máhtáše oahpahit mánáide sihke dárogiela ja buot muđuige buorebut go sii giellameahttumat dál máhttet. Ja sápmelaččat celket vel nu ahte jos sii eai oaččo sámegielat oahpaheddjiid, de fertejit oažžut juobe girjjiid ge main sánit čilgejuvvojit sámegillii. Jos dakkár girjjiid eat oaččo, de fertet beassat ain doalahit girjjiideamet oskuoahpas main lea sihke dárogiel ja sámegiel čálus. Sosialisttat dat vuosttaldedje dakkár politihka garrasepmosit. Áidna sápmelaš gii goassege lea leamaš Stuoradiggeáirrasin lea álbmotskuvlaoahpaheaddji Saba, guhte lei Bargiidbellodaga áirrasin 1906–1912. Su jaskes vuollegis gáibádusat čájehit eanet go mihkkege eará sápmelaččaid árkkes dili. Stuoradiggedigaštallamis son cealká guovvamánu 6.b. 1907 ná: «Eat mii sápmelaččat gáibit nu ollu, eat eanet go ahte álbmotskuvlaoahpaheddjiideamet galget máhttit sámegiela, máhttit mánáid giela, vai sii máhtáše oahpahit mánáide sihke dárogiela ja buot muđuige buorebut go sii giellameahttumat dál máhttet. Ja sápmelaččat celket vel nu ahte jos sii eai oaččo sámegielat oahpaheddjiid, de fertejit oažžut juobe girjjiid ge main sánit čilgejuvvojit sámegillii. Jos dakkár girjjiid eat oaččo, de fertet beassat ain doalahit girjjiideamet oskuoahpas main lea sihke dárogiel ja sámegiel čálus. ¶
Dien vuollegis sávaldaga geažil mii leat soaimmahallan ollu jagiid, ja dál gieskat gohčoduvvon vel riikaválddi vašálažžan nai! Mii, okta dain álbmogiin geat eai goassege ge leat rohkadallan soađi ovddas, mii geat leat máksán vearuid golmma riikii almma garrusániid ge, ja min vel galget sivahallat jeagoheapmin!» ¶
Dan digaštallamis vuosttaldii Konow (H) hui garrasit čuoččuhusa ahte Finnmárkku politihkka lei vearrát go duiskalaččaid politihkka Slesviga ja Elsass–Lothringena guovdu. Su čilgehus lei nu ahte juohke sápmelaš dat han vaikko goas sáhtii ásahit priváhta skuvlla gos oahpahedje dan gillii man hálidii, omd. láttegillii dehe sámegillii. Dat vejolašvuohta ii leat sápmelaččain, vissis ja diehttelas sivaid geažil. ¶
Lea bargon hui unnán sámegiela čállingiellan ráhkademiin. Dat mái galggašii leat álkes doaibma go jurddaša mot Finnmárkku dialeavttaid dilli lea. Dan rájes go Thomas von Westen 1728:s almmuhii vuosttaš sámi katekismusa1 ((9)) , leat dán riikkas dahkkon gaskkal 250 ja 300 čállosa sámás. Dat čállosat leat eatnasat oskkolaš čállosat; katekismus jorgaluvvon sámegillii ja Luther ja Pontoppidan čállagat sámegillii. 1728–1899 áigodahkii lea dahkkon listu mas leat dat badjel 180 almmuhuvvon čállosa. 105 dain leat oskočállosat. Máilmmálaš čállosat leat 55 juridihkalaš dieđáhusa, várrehusa ja gildosa, 8 oahppogirjji (áppesat, lohkantabeallat jnv.), 4 medisiinnalaš čállosačča, 1 šibitdoallobagadus, 4 válgagižžočállosa, 2 morálalaš muitalusa ja de vel patriohtaid lávlla (Man hearvái lea min šaddaneanan). ¶
Dáruiduhttináigodagas lea álo čuvvon ahte sápmelaččaid eallinláhki lea hedjonan. Mearkkašahtti lea ahte dain guovlluin gos sámegiella lea sajáiduvvan buoremusat skuvllas, namalassii Guovdageainnus ja Kárášjogas, dain guovlluin leat maiddái jábáleamos sápmelaččat ja alimus sámi kultuvra. Doppe leat maiddái ovddemus sámi našuvnnalaš lihkadusat dovdostallan. Sápmelaš ja oahpaheaddji ((10)) almmuhii 1904:s vuosttaš sámi ođasbláđi «Sagai Muittalægje» . Hui dettolaččat čuoččuhii doaimmaheaddji ahte sápmelaččaid vuoiŋŋalaš dási fertii bajidit sin iežaset gielain. Son namuhii maiddái, ja duohta várra lei, ahte buot báikkiin lei sámegieloahpahus bajidan sápmelaččaid iešdovddu, iige dušše dan, dat lei maiddái addán sidjiide eanet hálu oahppat dárogiela. Ja fertii oahpahit sámi mánáide dárogiela nu go eará ge amasgiela, nu go dáru mánáide oahpahedje duiskkagiela ja eŋgelasgiela. Doaimmaheaddji gáibidii 1900:s «sápmelaččaide seamma rivttiid dán riikkas go dáččaide» . Nu go lei juo vuordit, jávkkai dat bláđđi fargga, ja fylkkaskuvlastivrár doppe čállá ge ahte «amma diet goit čájeha ahte dál ii leat šat dárbu sámi bláđiide» . ¶
Norgga demokráhtalaš stáhtafámuid dáruiduhttinpolitihkka Finnmárkkus lea mihá garraset go duiskka keaisárriikka politihkka dánskalaččaid, polskalaččaid ja elsassalaččaid guovdu. Dan ii sáhte bálddastahttit ge dánskalaččaid litna Ruonáeatnanpolitihkain. ¶
Sápmelaččat eai leat goassege beassan oažžut ávkki ja ovdánahttit máhtolašvuođaideaset. Sii eai leat beassan ovdánahttit erenoamáš ja iežaslágan kultuvrra, mii livččii dahkan sin árvvolaš oassin Norgga servvodahkii. Boahtteáiggis fertet oaidnit guđe muddui sin vuorbi lea mearriduvvon, ja guđe muddui dáruiduhttinpolitihkka lea loahpahan dan vuoiŋŋalaš ovdáneami vuođu mii sis lei. ¶
Dát politihkka lea juste nuppeláhkái go dat sosialisttalaš kulturpolitihkka man Sovjetlihttu lea jođihan iežaset unnitlogu guovdu. Ollu dain ledje ollen hui oanehažžii, ja ovdánahttinbargu lei mihá váddáseabbo go sámiid ovdánahttin. Sin politihkka lea doppe luvven dakkár fámuid mat leat buot huksemiid vuođđun boahtteáiggis. ¶
((1)) Sápmelaččat lea sin iežaset namma, ja finnar gohčodedje dološ dáččat sin. Lullin dadjet lapp , várra vai eai šatta lotnolassan Suoma suopmelaččaiguin (finner). Lapp -namahusa leat mii ožžon ruoŧagielas, ja dasa lea namahus boahtán suomagielas. Sápmelaččat ieža atnet dan namahusa fasttes cielusin. Kvenat (láddelaččat) leat dološ suoma sogalaččat geat fárrejedje Suomas Norgii. ((2)) Thomas von Westen ásahii duohtadilis guokte seminára; Seminarium scolasticum mii lei Troandima katedralskuvllas, ja Seminarium domesticum maid son doalai ieš ruovttustis. Goappašat dat jávke go son jámii 1727s. Easka 1753s bajiduvvoje dat fas, namman de šattai Seminarium lapponicum.(doaim.) ((3)) Dán birra lea muitaluvvon eambbo Deinbolla artihkkalis dán girjjis. ((4)) Seminára ásahuvvui Runáššái 1826:s (doaim.) ((5)) Stockfleth lei suohkanbáhppa, muhto ii goassege proavás. (doaim.) ((6)) Dán čállosa leat váldán Per Fokstad artihkkalis Hvordan fornorskningen i barneskolen grep ind i mit liv / Måvt daroduttem læi mu guovddo mu mannavuođa beivin . Artihkal almmuhuvvui vuohččan dán girjjis: Hidle og Otterbech: Fornorskningen i Finnmark (Dáruiduhttin Finnmárkkus), ja lea almmuhuvvon dán girjjis (doaim.) ((7)) Lei Sivert Andersen gii čálii dan Nuorttanastes. Vogt lea bájuhan veahá oaniduvvon ja heivehuvvon dárogiel jorgaleami. Olles cealkka lei: «Ja mon læm gædnegas buok Samid vækkai ravkkat dat læ mæsta dat maŋemus gæino ja gaskaoabme, man bokte mi šaddasæimek dakkat stuora dagoid, nuft atte min maŋestboattek šaddek eritgagjujuvvut dam sævdnjadvuođast, gosa darodattem manga jage juo læ sin dæddam.» Olles Sivert Andersena čálus lea almmuhuvvon dán girjji interneahttaveršuvnnas. (doaim.) ((8)) Dát ii leat áibbas riekta. Leat leamaš finnmárkoáirrasat geat leat leamaš sihke dáruiduhttima bealis ja vuostá. Lei Finnmárkoáirras, proavás Nils Fredrik Julius Aars, Álttás, gii bijai vuosttaš dáruiduhttinevttohusa Stuoradiggái 1851:s. (doaim.) ((9)) Lei su miššoneara Oarje-Finnmárkkus, Morten Lund, gii jorgalii katekismusa sámegillii. Dat almmuhuvvui jagi maŋŋil go Thomas von Westen jámii. ((10)) Návuotnalaš Anders Larsen, son namuhuvvo artihkkalis Goarráneapmi ja dáruiduhttin Fálesnuoris girjjis Sámi skuvlahistorjá 3. (doaim.) ¶
Vái sáhtáše dustet Hans Vogt falleheami, de bivde guovddáš eiseválddit Finnmárkku skuvladirektevrra veahkehit, ja dat reivvet leat Skuvladirektevrra vuorkkás, Stáhtaarkiivas Romssas. ¶
Girkodepartemeanta lea vuoruhan dan ášši nu bajás ahte sii sáddejedje telegrámma 7/12-1932:. ¶
Skuvladirektevrii, Hammerfeasttas ¶
Čállagaččas man namma cealká čálli Hans Vogt ee. ahte 1903 rájes doaimmahuvvo sápmelaččaid ja láddelaččaid dáruiduhttin nu garrasit ahte dan ulbmilin ii sáhte leat eará go mieleavttus jávkadit sámegiela ja láttegiela, ja ahte sámi mánát eai máhte sáni ge dárogiela go álget skuvlii, muhto liikká oahpahus lea eanas aivve dárrui. Danne go diekkár cealkagat sáhttet geavahuvvot Ruonáeatnan-áššis1 fertet mii bivdit direktevrras telegráfalaš dieđuid, muhto goitge nu dievaslaččaid go vejolaš, dáruiduhttima birra Finnmárkku skuvllain. ¶
((10)) 1930-logus ribadišgođiiga Danmárku ja Norga Ruonáeatnama, ja ovtta gaskka bijai Norga Nuorta-Ruonáeatnama iežas vuollái. Dánmárku vuittii maŋŋil ášši riikkaidgaskasaš duopmostuolus Haagas. (doaim.) ¶
Christen Brygfjeld lei Finnmárkku skuvladirektevran 1923–33. Suinna mii leat oahpásnuvvan ovdal dán girjjis. ¶
Mii prentet dás telegrámma, guhkes reive lea gávdnamis dán girjji interneahttaveršuvnnas. ¶
Hans Vogta cealkámušat čállosis man namma lea Finnmárkku sápmelaččaid ja láddelaččaid dáruiduhttinpolitihka birra 1902 rájes leat dušše oalgguheaddji árvvohis ságat, eai gula duohtadillái. Min lágas gáibiduvvo ahte buot norgga stáhtaboargárat galget máhttit dán riikka giela sihke hupmat ja čállit, ja skuvlla bargun lea dasto oahpahit dárogiela, ii dušše dáčča mánáide, muhto maiddái láttemánáide ja sámemánáide. Dain biiriin gos máhttet nu unnán dárogiela ahte mánát eai ipmir das maidege, doppe galgá dárogieloahpahusas atnit sámegiela dehe láttegiela veahkkin. Oahpaheaddjit dieđusge de fertejit máhttit sámegiela dehe láttegiela. Badje-eatnamiin, gos eanas olbmot leat sápmelaččat, lea risttalašvuođa oahpahus sámegillii. Ii leat biddjon makkárge gohčus hupmat dárogiela dalle go ii leat oahpaheamen, ja sihke láddelaččat ja sápmelaččat atnet gielaset dainna luovosvuođain ja rivttiin mii sis lea leamaš don doloža rájes. Sihke láddelaččat ja sápmelaččat leat feara makkár dilis gáibidan buoret ja dárkilet oahpahusa dárogielas vai birgejit servodaga gilvvus. Čáhcesullo gávpogii, gos 2/3 álbmogis leat láddelaččat ja 1/3 dáččat, geahččaledje ásahit láddelašluohkáid gos buot oahpahus galggai láttegillii, muhto láddelaččat ieža vuosttaldedje ja gáibidedje oahpahusa oktasaš dárogielluohkáin gos sin mánát ohppet buorebut dárogiela go muđui. ¶
Kárášjogas, gos skuvlastivrra ja gielddastivrra eanetlohku leat sápmelaččat, ásahedje muhtun jagiid dassái joatkkaoahpahusa vai oahpašedje buorebut dárogiela. Guovdageainnu suohkanstivra, gos unnimusat 3/4 leat sápmelaččat, eai hálidan sámi álbmotallaskuvlla danne go sin mielas dan oahppoplána dárogieloahpahus lei váilevaš. Sii hálidedje baicca dárogiel álbmotallaskuvlla vai nuoraide šaddá buoret ja vuđolet dárogieloahpahus. ¶
Alladit oahpahusain atnet maiddái dárogiela veahkkin amasgielaid oahpahusas, muhto ii sáhte čuoččuhit ahte dakkár oahpahusa leat álgán dárogiela jávkkadan dihte. Ii dat hal japánalaš goit šatta fránskalažžan go oahppá fránskkagiela, iige duiskalaš rievdda eŋgelašolmmožin go oahppá eŋgelasgiela. ¶
Go sihke sápmelaččat ja láddelaččat ieža gáibidit buot buoremus dárogieloahpahusa, de livččii vuoigatmeahttumis ja fuollameahttumis dahku jos sii eai oččoše dan maid buot norgga boargárat galget oažžut lága mielde. Danne lea oba unohas go dakkár olmmái go Hans Vogt, čuoččuha dakkáriid maid lea čállán dan dás ovdalis namuhuvvon čállosis Finnmárkku álbmotskuvlla ja skuvlaeiseválddiid birra. ¶
Dan dálá buori dárogieloahpahusa geažil dál sápmelaččat ja láddelaččat birgejit bures go gilvalit dáččaiguin. Nu maiddái leat moanat sápmelaččat ja láddelaččat, sihke nissonat ja dievddut, ožžon buori oahpa ja beassan buriid virggiide, ámmátolmmožin, inšenevran, gávpeolmmájin ja ollu dehálaš luohttevašdoaimmaide suohkanis, ja dan sii eai lean olahit buori oahpa haga. ¶
Skuvladirektevra ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Dát čálus almmuhuvvui 1917:s girjjis Fornorskningen i Finmarken , Finnmárkku dáruiduhttima birra. Čállosa čálli Johannes Hidle guovttos Jens Otterbechain doaimmaheigga maiddái girjji. ¶
Hidle (1879–1970) bajásšattai Nord-Hidle sullos Rogalandas. Son váccii Volda oahpaheaddjiskuvlla, oahpaheaddjiallaskuvlla Københámmanis ja logai teologiija Uppsalas. Son lei oahpaheaddjin moatti skuvllas Rogalánddas. Muhtin áigi son lei sárdnideaddjin Sámemiššovnnas. Máŋgga jagi son lei Sámemiššovdnalihtu váldostivrra miellahttu, ja muhtin áigái virgáiduvvon lihtu čállin ja ruhtadoallin. Maŋŋil son lei luhkkárin Nord-Hildes. Doppe son čokkii ollu báikkálaš historjjá ja čálii girjjiid Kyrkja i Sjernarøy ja Sjernarøy bygdebok . ¶
Vuosttaš skuvlabeaivi lea mearkabeaivin máná eallimis. Dassážii son lea eallán eanas aivve ruovttu eallima. Doppe son lea oahpahuvvon, girjedieđuid ja daguid bokte, ja doppe lea su iežas máilmmáža guovddáš. ¶
Go son álgá skuvlii, rahpasa sutnje viidodat, máilbmi stuorru dakkaviđe go son fárre eret ruovttus eallimiinnis ja beroštusaidisguin. ¶
Gii ba ii muitte makkár vuordámušaiguin son lávkii skuvlii vuosttaš skuvlabeaivvi: - maid son skuvla ges buvttii sutnje? ¶
Oadjebas mánná vurddii juoidá buori ja stuorrá. Galjes čalmmiiguin geahčai son oahpaheaddjái, ustibiiddis, skuvlalatnjii ja buot biergasiidda doppe, ja sus lei čielga siskkáldas gažaldat: Mii dus lea muitaleamoš munnje? Buot maid son dassážii lei oaidnán ja gullan, lei muitalan sutnje juoidá, lei leamaš sutnje lasáhussan. ¶
Dattege, go mánná ollii skuvlii ja oinnii buot apmasiid, de son jaskkodii duođalažžan. Dáppe lei jur nu áibbas earáláhkái go su ruovttus, eai lean beavddit ja stuolut nu go doppe. Ledje pulttat ja katehtarat ja ollu eará ipmašat. Dáppe lei dego goalššas, dego garra láhka: buohkat galge čohkkát sajisteaset, ii lean lohpi viegadit earáid luhtte, nu go ruovttus lei, na ii vel humadit earáiguin ge lean lohpi. Ii dáppe gal orron nu somá, dáppe lei váivi. Ja nu máná miellaláhki giddanii siskkáldasat, smartii luŋkka ja guđii dušše goavkkáža man čađa beassá guovlladit ja fáktet. ¶
Gii sáhttá bisánkeahttá čiekŋalis jurdagiiddis muittašit su vuosttaš skuvladiimmuid ja dan miellalági maid dat dagahedje? Ja sáhttá go oktage geahččat mánnáčorragii mii vuohččan boahtá skuvlii almma dovdamis sin gelddolašvuođa ja imaštallama? ¶
Oahpaheaddji gii oaidná dan mánáid ámadajuin gal ipmirda sin hui bures. Son oaidná mot dat gokčasit, ja son diehtá ahte mánná ferte duostat ja rahpasit jos sis galgá šaddat buorre ovttasbargu. Ja ovttasbarggu haga ii ovdán mánná. Jos mánná galgá ahtanuššat siskkáldasat, de ferte čuovga ja liekkas beassat su sisa. ¶
Mot galgá oahpaheaddji oažžut mánáid rahpasit ja šaddat oadjebassan? Son ferte hupmat mánáin dan birra mas mánná berošta. Jos son hupmagoahtá mánáin dan maid ollesolmmoš aivve jurddaša ja atná ávkkálažžan, omd. skuvlla ávkkálašvuođa, man ávkkálaš lea máhttit rehkenastit, čállit čábbát jnv., de dieđusge mánná gal guldala maid son dadjá, muhto goitge ii nagot čuovvut mielde ii ge beroš vuos dakkáriin – dat galgá vuos oahppat. Oahpaheaddji ferte álgit máná dásis ja hupmat suinna oahpes diliid birra, nu go ruovttus lea. Jos juoidá galgá bajidit, de ferte bajidit dan das gos dat lea. ¶
Árvvolaš olmmoš, aistton dajahusa, galgá vuos šaddat oaivvi alladeabbun go álbmot, muhto de son galgá gugget ja bajidit álbmoga iežas dássái. ¶
Máná mielas lea oahpaheaddji stuora olmmoš. Ja dál oahpaheaddji galgá ge doaibmat stuora olmmožin: gugget ja bajidit máná. Ii ábut čohkkát iežas allagasas ja cealkit: boađe deike. Na gokko bat su lusa lea geaidnu? Geainnu galgá oahpaheaddji čájehit, son galgá láidet máná ovddasguvlui. Mii ávkkiid das mánáide, mii ávkkiid álbmogii das go sin stuora olmmái čohkká doppe okto allagasas vai su birra dadjet maŋŋil: son lei ovdalis su áiggi – go son ii veahket álbmoga ovddasguvlui? Das ii leat mihkkege ávkkiid. ¶
Oahpaheaddji galgá luoitádit máná dássái, vuoitit su luohttevašvuođa ja muhtun muddui maiddái rahpat su čiegusvuođa. ¶
Geaidnu dohko, gokko dat lea? Álggos ferte oahpaheaddji gávdnat dan čoavdaga mainna son sáhttá čoavdit máná váimmu, bajidit su beroštusaid, dehe ealáskahttit daid. Jos dan galgá máhttit, de ferte boahtit ráhkisvuođain ja ustitvuođain. ¶
Oahpaheaddji hálida hupmat mánáin dakkáriid birra maid mánná diehtá ja dovdá, ja son ferte hupmat nu vai mánná ipmirda ja fuomáša. Dasto go mánná lea rahpasan, de sáhttá oahpaheaddji láidet su oahppásis apmasii, de ii oro šat leamen nu várálaš, go de diehtá mánná gokko sáhttá fas máhccat oahpes oadjebasvuhtii. ¶
Ollesolmmoš ja mánná eaba muital juste ovttaláhkái. Soai goitge ferteba gulahallat. Mánná ferte ipmirdit oahpaheaddji, ja oahpaheaddji ferte ipmirdit máná. Mánás eai leat nu valjit sánit, oahpaheaddjis gal leat, danne son ferte ohcat daid sániid mat leat máná ruovttugiela lagamusas vai mánná ipmirda su. ¶
Maid dat dagaha jos mánná ii ipmir oahpaheaddji giela? Mánná čiehkáda iežas sisa. Mánná ipmirda gal ahte oahpaheaddji muitala juoidá, muhto ii ipmir maidege das, ja nu son bázahallá olggobeallái. Mánná ii beasa mielde ovdáneapmái, son dego čohkká luoddaguoras ja oaidná go sáhttu manná meattá. Lea ba de gal imaš go dakkár mánná šaddá eahpideaddjin, jurddaša gáržát ja orru leamen jalla? Man ollu mánát son dán min riikkas bibmojuvvojedje geđggiiguin ja gillájit eallinagiset dan geažil? ¶
Mánná ferte ipmirdit oahpaheaddji giela. Dan mii gal diehtit. Danne skuvlalágas gáibiduvvo ahte oahpaheaddji galgá hupmat máná giela nu bures go vejolaš. Ja lohkan- ja oahppogirjjit galget čállon dakkár gillii man mánná ipmirda álkit, ja sisdoallu galgá mánáid beroštusa mielde. ¶
Danne leat suovvan atnit áppes-girjji ođđadárogillii vel dain báikkiin nai gos dat ii leat skuvlla váldogiellan, danne go dat lea mánáid giela lagamusas. Ja dain riikkain gos lea hui stuora erohus čállingielas ja beaivválaš hupmangielas, doppe leat rávven atnit áppes-girjji mii lea hui juste mánáid hupmangiela mielde ja vuosttaš čállinhárjehusat eatnigielas galget dialeavtta mielde ja dasto ovdánahttojuvvot normála čállingiellan. ¶
Eanas osiin min riikas adno dialeakta mii eanet dehe unnit lea áibbas eará go čállingiella. Ovtta gaskka adnui mihttomearrin hupmat nu čielga čállingiela go vejolaš. Dál ain gávdnojit vuorasolbmot geat leat oahpahuvvon dan mielde, muhto giella lea nu alladássásaš ja ártet, ii leat imaš go das eai fuollan dađi eanebut. Dál oažžu juohkehaš hupmat lunddolaččat. Giliin besset mánát hupmat dialeavtta, ja ollu báikkiin gos dialeakta lea hui lahka ođđadárogiela, adno ođđadárogiella čállingiellan, eai ge eiseválddit dan vuosttal, go juo olbmot ieža hálidit dan. Skuvlalágas lea vel dat nai mearriduvvon ahte «njálmmálaš oahpahusas hupmá oahppi iežaset hupmangiela, ja oahpaheaddji galgá nu bures go vejolaš heivehit iežas lunddolaš giela dan mielde.» ¶
Ođđadárogiella oažžu adnot, eiseválddit eai vuosttal dan skuvllas. ¶
Mot dasto dainna dialeavttain dehe gielain mii gohčoduvvo sámegiellan, dain skuvllain gos sámegielat mánát galget skuvlejuvvot? Jos vuorddát gávdnat doppe das maid seamma friddjavuođa, de gal doaivvut boastut. Lohkot mat maid oahpaheaddjibagadus dadjá sámegiela ja láttegiela anu dáfus. ¶
§l. Oahpaheaddji dain guovlluin gos lea lohpi atnit sámegiela dehe láttegiela álbmotskuvlla oahpahusas, galgá buot áŋgireamos lági mielde ovddidit dárogielmáhtu ja geavahit dan dain oahpahusguovlluin gos son bargá. ¶
§ 2. Buot sámi ja láttemánát galget oahpahuvvot lohkat, hupmat ja čállit dárogillii. Dárogieloahpahus galgá nu bures go vejolaš dan guovllu dárogiela vuođul. Dasa lassin galget mánát oahppat dárogiela ja máhttit čállit dárogiel girjegillii. ¶
§ 3. Skuvlla oahpahus galgá dárogillii. Sámegiella dehe láttegiella galgá adnot dušše veahkkin čilget dan maid mánát eai ipmir. Go oahppogirjjiin lea teaksta goappašat gillii, galgá oahpaheaddji hui dárkilit čuovvut dán njuolggadusa; son galgá gohččut mánáid lohkat dárogielteavstta, ja easka de go sii eai ipmir dan, de lea lohpi atnit sámegiela dehe láttegiela. Oahpaheaddji galgá virggistis čađat fuolahit dárogieloahpahusa vai sáhttá geavahit dušše dárogiela mánáid skuvlaáigge loahpageahčen goit. ¶
Nu go oaidná, de lea dilli áibbas earáláhkái dás. Sámegielat mánáid giella lea áibbas gildojuvvon. Oahpaheaddji oažžu atnit dan dušše veahkkegiellan go čilge dárogielsániid, muhto mánát galget nu jođánit go vejolaš lohkat ja oahppat leavssuid dárogillii. ¶
Eiseválddiide ii leat álkes dilli, dan gal ferte mieđihit. Unna álbmogaš mas lea giella mii ii bálljo geavahuvvo čálalaččat, ja jos dan giela galgá ovddidit, de ferte bargat dan dárogiela bokte, nu orru leamen. Ovtta bealis gal lea stáda fuolahan boaittobeale báikkiid bures. Dohko leat huksen internáhtaid gos mánát orrot skuvlla váccidettiin, ja Finnmárkku ámtii lea biddjon skuvladirektevra virgái. Nu čájehuvvo buorre dáhttu goit. ¶
Muhto go fas geahččá dan nuppi bealis: Doppe mánát bohtet skuvlii eai ge leat bálljo gullan dárogiela ja eai bálljo ipmir dan, ja de nahkehuvvo sidjiide dárogiel girji. Dađi mielde go gielladiehttit muitalit, de lea stuorát erohus dárogielas ja sámegielas go dárogielas ja duiskkagielas. Maid min mánát ja váhnemat livčče dasa dadjan jos lulliguovlluid álbmotskuvllas livččii oahpahus dušše duiskkagillii, ja dárogiella adnošii hui hárve dušše veahkkegiellan čilget sániid maid mánát eai ipmir? Mii diehtit ahte mánnán olmmoš ii muitte nu ollu oktanaga, ja man jođánit sániid oaivil ii de láhppošii? Ja vaikko vel muittáše ge sániid sisdoalu, livčče go sánit čuovuhan mánáid váimmuide makkárge mielladovdduid? Leat go gullan ovttage hupmame giela man it ipmir eará go belohahkii dehe vel heajubut? Man ollu su ságain mii de ipmirdit? ¶
Ii mihkkege ipmašiid go oahpaheaddjit doppe davvin váidalit daid mánáid geain sámegiella lea eatnigiellan, ahte dat čohkkájit fuollameahttunvuođain eai ge ipmir maidege. Sii guđet ipmirdit dárogiela bures, beroštit bures oahpahusas. Dehe go oahppit geat leat vázzán álbmotskuvlla ja oahppan girjjiid sisdoalu, dadjet ná: mii eat ipmirdan das maidege? ¶
Maid dakkár oahpahus daguha? Muhtun moattis geain leat erenoamáš buorit oahppanláhjit ja vejolašvuođat beassat joatkkaoahpuide, sii ohppet dárogiela bures, muhto sii geain eai leat dakkár návccat, bázahallet álbmotskuvllas eai ge beasa makkárge eará skuvllaide. Sii báhcet diehtemeahttumis ja fuollameahttumis olmmožin, dakkárin geain ii leat dábálaš olmmošlaš ovdáneapmi, dego vuolit dási olbmot geat hejošit iežaset ja geaid earát hejošit. ¶
Leago midjiide norgalaččaide gudnin meannudit sápmelaččaiguin dáinna lágiin? ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Peter Wogelius Deinboll (1783–1874) lei bajásšaddan Københámmanis, muhto elii eanaš eallinagis Norggas, gosa álggos bođii dállooahpaheaddjin 1802:s. Son válddii teologalaš eksámena Kristiania (Oslo) universitehtas 1815:s ja bođii 1816:s suohkanbáhppan Čáhcesullui. Dien áiggi lei heajos áigi Finnmárkku skuvladoaimmas, ja 1816:s juo evttohii Deinboll ođđa skuvlavuogádaga. Dáruiduhttinpolitihkka lei juo hálddašan máŋga logijagi, ja eai gávdnon šat báhpat geat máhtte sámegiela. Deinboll ákkastalai ahte sápmelaččat galge oažžut oahpu ja girkobálvalusa sámegillii, ja álggahii barggu ođđasit almmuhit girjjiid sámegillii. Deinboll ovddastii Finnmárkku Stuoradikkis áigodagas 1821–26. Doppe son álggahii barggu ásahit oahpaheaddjioahpu Davvi-Norgga várás. Dán son ákkastallá erenoamážit dárbbuin oahpaheddjiide sápmelaččaid várás. Dokumeanta maid mii bájuhat lea su evttohus Odeldiggái 31.03.1821. Dás lea geardduhuvvon J. N. Skaara girjji bokte: Breve fra Niels J. Chr. V. Stockfleth . Seminára álggahuvvui 1826:s, muhto ii fal Nuorta-Finnmárkkus, nu mo Deinboll lei sávvan, muhto Runášis Mátta-Romssas. Son ozai suohkanbáhppan Runáššái, man oassin maid lei jođihit seminára. Muhto son ii ožžon virggi, várra dan sivas go son lei buktán evttohusa masa Ruoŧa gonagasa alimus virgeolmmoš (stattholder) Norggas ii liikon. Son šattai dan sadjái suohkanbáhppan Løtenis Hedmárkkus, ja maŋŋá Moldes Romsdalas. Juohke sajis gos Deinboll lei, de son searvvai ealáhusaid ovddideapmái, ja son čálii čállosiid gos evttohii ovddidit eanadoalu ja guolásteami. Sus lei stuorra beroštupmi biologiijas ja čohkkii šattuid ja divrriid. Son lei miellahttu searvvis Det Kongelige Norske Videnskabers Selskab Troandimis, ja nammaduvvui St. Olava ortnega riddarin «oppalaš-ávkkálaš čállidoaimma» geažil. ¶
Maiddái Finnmárkkus leat mii moatti jagi áigi bassindoallan stuora ávvudeami reformašuvnna muitun, muhto dađe bahábut eai joavdan nu máŋga dan buoridahkki suotnjariin deike min poláraeatnamii! ¶
Min vielljat, sápmelaččat, geain leat seamma máttut, muhto leat gillán garra dálkkádaga dihtii, gierdilis, luonddus siivvus ja buori attáldagaiguin sivdniduvvon álbmot, muhtin áigái gesson báhkinvuođa seavdnjadasas ja láidestuvvon evangeliuma čuvgii, muhto fas hilgojuvvon, oahpaheddjiid ja bagadalliid haga, báhcán fuollameahttunvuhtii, mii oskku buoridahkki váikkuhus haga álkit vuoitá – dát álbmot dieđusge ii sáhtán áddet ja dovdat dan mii lei mearkkašahtti dan čuovgga ávvudeamis. ¶
Muhto dađi bahát sáhtte sii min sivahaddat, go reformašuvdna ii leat sin luhtte, go sin gaskkas lea biibal ain gitta girji, man sii eai sáhte lohkat, go lea čállojuvvon vierisgillii, man hui unnán sin gaskkas áddet. Sin skuvllat leat áibbas heajut ja ii ge sáhte ovdánahttit, nu guhká go skuvlaoahpaheaddjit leat garrasat ja stoaidasat. Mánát bajásšaddet láikkesvuođas ja umáhttuvuođas, morálaš dovdduid badjáneami ja ovdáneami haga sin mánnávuođas. Dat veaháš kristtalašvuohta mii sidjiide bággejuvvo skuvllas ja rihpain fertejit oahppa dárogillii, áddekeahttá sisdoalu das maid lohket. Ii leat dalle ártet ahte min lihkohis vielljat ain leat measta seamma vuollegis kulturdásis, go sin báhkinmáttut, ja ođđa buolva šaddá seamma go dat ovddit. ¶
Leat go dalle stáhtas, reformašuvdnaávvudeami oktavuođas, mii fas leavai min riikkas, ođasmahttojuvvon ja nannejuvvon geatnegasvuođat, berre dat fuolahit ahte stuorra reformašuvdnadoaibma maiddái sáhttá leavvat doidda hilgojuvvon guovlluide, mat ollu jagiid leat guđđojuvvon diehtemeahttunvuhtii. Nu ahte Norgga biibalsearvi ja soames álbmát, geain lei beroštupmi Ipmila árvvu leavvamis ja sielu beastimis, háliidedje doaimmahit jorgaluvvon bassi čállosiid ja eará bajásráhkadeaddji skuvlagirjjiid deaddileami ja juohkimii álbmogii, dan birra mus lea stuorámus doaivva. Ovddidit skuvladoaimma dán seavdnjatvuođa riikkas, hukset ja bálkkáhit oahpaheddjiid nu, ahte maiddái skuvlaoahpaheaddjit sáhttet gilvit dan guhká vurdojuvvon čuovgga, buorrin boahtte buolvvaide, dát gullá dieđusge stáhta fuola vuollái, go dát badjána hilgojuvvon olbmoriebuid fámuid badjel. Dan eatnama gáibádusat stáhtii, vuoiŋŋalaš dárbbuid hárrái, leat duođaid dárbbašlaččat ja dorvvastit vuođđocealkagii: Dat geat dárbbašit veahki eanemusat, sin berre veahkehit ovddimusat, dat geat guhkimus leamaš veahki haga, sii berrejit návddašit dán riggásepmosit. ¶
Vuosttas gaskaoapmi loktet bázahallan girko- ja skuvladoaimma lea gávdnat dohkálaš ja rivttes oskooahpaheddjiid, nubbi lea ásahit dakkár ásahusa gos oahpahit skuvlaoahpaheddjiid. Lea oahpes ášši man dehálaš ja buorrindahkki daidda guovlluide Seminarium lapponicum lei, ii dušše dan áigge go čielga apostalaš vuoiŋŋas devdon von Westen elii ja doaimmai, muhto maiddái maŋŋá máŋggaid jagiid Miššonkollegia nana stivrejumi áigge. Leat hirpmástuhtti ovdáneamit, maid dán semináras oahppan miššonearat ja skuvlaoahpaheaddjit leat rahčan kristtalašvuođamáhtu ja oskku leavvamii báhkkin álbmoga gaskkas, man dan rádjái ledje oaidnán dohkkemeahttumin vuostáiváldit allagaslaš jurdagiid ja nu eai lean beroštumi árvosaččat ge. ¶
Dađi bahát lea dát boahttevaš oahpaheddjiid šaddadanskuvla loahpahuvvon juo 50 jagi áigi. Álggahuvvui dakkár oaidnu, ahte sápmelaččat galge oahppat dárogiela, ja dušše dárogielat girjjit galge juhkkot sidjiide. Báhpat galge, vaikko vel eai ádden sámegiela, oahpahit sámi oahpaheddjiid, ja sii fas oahpahit mánáid, ii sin iežaset gillii, muhto sidjiide amas gillii. Morašlaš váikkuhusat, oppalaš diehtemeahttunvuohta ja oskkolaš goarráneapmi, čájehit dán vuogi boasttuvuođa, ja man veaddjetmeahttun lea jávkadit giela mii lea čižžemielkki mielde njammojuvvon, mii máttuin leamaš bassin, ja maid velá sápmelaččat ge eai luoitte rieviduvvot. ¶
Lea jáhkkimis lihkká ahte muhtin stáhta sáhttá leat semináraid haga, go doppe gávdnojit árjjálaš ja doaimmalaš báhpat, ja seminára oahpahuvvon skuvlaoahpaheaddjit eai leat álo buoremusat, de dát goit ii sáhte geavahuvvot Finnmárkkus, gos báhpat eai ádde sámegiela, ja gos sin johtimat doaibmaguovlluin eai atte doarvái áiggi váldit oasi skuvlaoahpaheddjiid oahpaheapmái. Dát guoská maid stuorra oassái Nordlándii gos maid ollu sápmelaččat orrot. Lea dehálaš ja dárbbašlaš ahte dain guovlluin álo gávdno skuvlaoahpaheaddjiseminára, váikko vel sáhtášii birget dan haga máttit osiin Norggas. Ii leat mu áigumuš buktit makkár ge plána dákkár seminára siskkáldas organiseremii, go mun dovddan ollislaččat ahte stáhtas eai leat doarvái fámut lagamuš áiggis ásahit dákkár ásahusa; lea dušše mu áigumuš álggahit dán dehálaš ásahusa, go mun sávan ahte dálá Stuoradiggi bidjá ovtta inkremeantafondda, mii boahtteáiggis buvttášii dan mii lea dárbbašlaš álggahit skuvlaoahpaheaddjiseminára Nordlándda ja Finnmárkku várás. Go vuođđu dákkár buori ásahussii lea biddjon, lea várra boahtte Stuoradiggái bargun cegget dálu. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Per Erik Saraksen oahpaheaddjiskuvlaoahppin Kristianias 1923. (Govva: Selmer Norland & Co, Kristiania / Finmarksbiblioteket) ¶
Per Erik Saraksen (1901–1989) váccii vuođđoskuvlla Deanodagas ja oahpaheaddjiskuvla Oslos. Son lei oahpaheaddji Deanus, Bierggis ja Álttás. ¶
Sáhtát lohkat eambbo Per Erik Saraksena birra dán girjjis, su muitalusas iežas mánnávuođa skuvlla birra ja maiddái artihkkalis Finnmárkku dáruiduhttin šattai sin eallimin. Dát lea okta sullii 20 koseriijas mat sus ledje Sámi Radios áigodagas 1956–72. Dát lea gávdnon Sámi arkiivvas, Thor Frette-rohki báhpáriin. Dat orru čállon 1950-logu loahpas. ¶
Saraksen ii goassege ieš beassan oahppat čállit eatnigielas skuvllas, muhto son čálii dáid koseriijamánusiid sámegillii iežas čállinvuogi mielde. Frette lea transkriberen Saraksena artihkkala dalá čállinvuohkái. Mii leat fas transkriberen dan dálá čállinvuohkái, rievddakeahttá sániid ja dadjanvugiid. ¶
Dan áiggis mii lea vássán maŋimus máilmmisoađi maŋŋá, leamaš sámiide beanta «miehtebiegga» . Nu ollu prentenbáidna ii dáide goassege leat adnon sámiid várás go dan áiggi. Eatnat čállagat – ja eanaš sámiide ustitmielalaš čállagat – leat oaidnán beaivvi čuovgga – sihke nugo bihtát bláđiid alde, ja maiddái stuorát čála-barggut mat leat girjin olggošboahtán. Soames sápmelaš maiddái lea «jienas sehkken» daid searvái, muhto eanaš čállit gullet dážabeallái. lei ovtta gaska beanta bajilčállagin soames dárogiel aviissain. Ja man ollu álkit dat ii leat johtit miehtebiggii, go ahte vuostebiggii de galgá viggat bahkket. ¶
Muhto ii dat leamaš buot áiggiid nu «miehtebiegga» sámiide. Dan čájeha maiddái historjá dáruiduhttima birra maid dážat leat geavahan sámiid gaskkas skuvllain ja eará láhkái, ja man birra mun oanehaččat áiggun muitalit. ¶
Dan áiggi go Norga lei dánska gonagasa vuolde, lea mis uhcán diehtu skuvllaid, ja eará bajásčuvgehusbarggu birra sámiid gaskkas. Norgga historjá čájeha ahte maiddái dáža álbmoga gaskkas lei dan áigi sevdnjes veaigi bajásčuvgehusa hárrái. Ja go dálu isidis lei dakkár dilli, de mo dat dalle ii lean singuin geat ledje su vuollásaččat? Danne dat dáidá leat lahka duohtavuođa, jos mii čuoččuhit ahte sámiid gaskkas leai áibbas moskoseavdnjat ja báhkinvuohta. ¶
Easkka maŋimus čuohtejagis dánska-áiggis ovdanloaiddastedje olbmát geaid váimmuin leai bohciidan duohta áigumuš dasa ahte buktit bajásčuvgehusa ja kristtalašvuođa čuovga sámiide. Dat stuorámusat ja áŋgirepmosat leaigga Thomas von Westen ja professor Knud Leem. Thomas von Westen álggahii su barggu sámiid gaskkas 1716. Dan 60 jagis das maŋás doaimmahuvvui stuora bajásčuvgehus- ja bajásráhkadusbargu sámiid gaskkas, sihke skuvllaid ja vuolggahussárdnideddjiid bokte. Sámegiella váldojuvvui atnui, ja čállagat lágiduvvojedje sámiid várás sin iežaset gillii, sihke mánáid oahppogirjjit ja maiddái soames girjji bajásráhkadussan álbmogii. Maiddái dat vuosttamuš sámegiela giellaoahppogirjjit lágiduvvojedje dan áiggi. ¶
Muhto allut mii dan gátte ahte lei ovttamielalašvuohta hearráid gaskkas sámiid bajásčuvgehusa hárrái. Guhkkin eret. ¶
Von Westen oaivvildii ahte sámegiella berre váldojuvvot atnui, ja sámiide oahppa ja bajásčuvgehus buktojuvvui sin eatnigillii. Troandin bismmas, Peder Krogas lei earálágán oaivil. Krog lei v. Westena garrasamus ja váralaččamus vuostáičuožži. Son ovdandoalai ahte sámit berrejit oahpahuvvot dárogillii – dahje dánskagillii – ja de lasihii vel: « ... nu ahte sii áibbas máhttet eretheaittit sin iežaset giela» . Dat bismma Kroga dajahus šattai prográmman badjel 200 jagi sidjiide, geat leamaš áŋgirepmosat dáruiduhttima ovddidit sámiid gaskkas. Sin áigumuša mearri lei aiddo dat ahte sámegiella galggai áibbas heitojuvvot ja sámit nohkat eret našuvdnan. ¶
Thomas von Westen (Njuohtama mielde mii lea Veøy girkus. Luoikan Norgga Sámemiššuvdna) ¶
Peder Krog (Gova luoikan Nidaros bismagoddi) ¶
Johan Ernst Gunnerus (Johan Friderich Schweiger lea njuohtan su. 1765. Govva lea Troanddima katedralskuvllas. Luoikan Gunnerusbiblioteket, Troanddin) ¶
Dan álgosoađis vuittii vuos v. Westen. Sihke dánska gonagas ja buot fámolaš hearrát doarjaledje v. Westena, vaikko vel máŋggas ge eará suja go dušše buorrivuođain sámiid vuostái. ¶
Muhto bisma Krog lei fámolaš olmmái. Seamma jagi go v. Westen jámii – 1727 – olahii son oažžut dan miššon- ja oahpaheaddji-skuvla dahppojuvvot maid v. Westen lei bidjan mátkái Troandimis. Sámegiella gildojuvvui skuvllain ja girkuin, ja boares čállagat duođaštit ahte soames báikkiin čirro sámit go masse sámegielalaš oahpaheddjiid ja sárdnideddjiid. Gávdnojit maiddái duođaštusat mat muitalit ahte dan áiggi lei soames sajiin bajásčuvgehus sámiid gaskkas buoret go daid dážaid gaskkas geat ásse dáppe davvin. ¶
Vaikko diehtemeahttunvuohta fas lassánii, de lei dan siepmanis maid v. Westen ja su mieldebargit ledje gilván, nu ollu eallinfápmu ahte dat ii goassege šat áibbas goarránan – ii obba daid áiggiid ge go bisma Kroga galbma vuoigŋa ráđđii. ¶
1750-jagiid siste rabastuvvui fas ođđa skuvla Troandimis oahpaheddjiid várás sámiide – Seminarium Lapponicum. Knud Leem biddjui skuvlaovdačuožžun, ja buoret ja dohkálaččat olmmái ii livčče máhttán gávdnot. ¶
Bisma Krog lei áigá juo jápmán, ja dan áiggi šattai muhtun hirbmat allaoahppan ja jierpmálaš olmmái bisman. Su namma lei Gunnerus. Son doarjalii Leema ja barggu sámiid ovddas, ja gievrat veahki ii livčče Leem máhttán oažžut. Jagi maŋŋá go Gunnerus lei badjilváldán bismaámmáha, čálii son: «Sámit eai čájet fuolahisvuođa oahppat dárogiela, go sis vejolašvuohta beare leat dasa, ja dat livččii leamaš hirbmatlaš ahte bágget sin áibbas heaitit sin eatnigielaset, mas sii leat seamma stuora ráhkisteaddjit go guhtege eará našuvdna oba máilmmis. Láđđásit ja siivvut berre meannuduvvot vai oahpašedje min giela – ja oahpaheaddji galgá sin gillii dárkilit čilget sidjiide buot maid sii lohket ja ohppet dánskagillii, ahte sii eai galgga dego papegojat noahkut juoidá dánskagillii.» ¶
Nuppi bealis lea fas bisma Gunnerus dajahus šaddan prográmman buohkaide geat leat bargan dan ala ahte várjalit dan uhca sámi-našuvnnaža ja dieđihit sidjiide oahpu ja bajásčuvgehusa dan láhkái ahte dat šattašii sámiide stuorámus áiggálaš ja vuoiŋŋalaš ávkin. ¶
Gunnerus jámii 1773, ja Leem jagi maŋŋá. Bisma Krog prográmma bealušteaddjit ožžo dallánaga Seminarium Lapponicum dahppojuvvot. Sin gáibádusa mielde mearridii dánska gonagasa ráđđehus ahte sámegiella fas galggai gildojuvvot skuvllain. Gunnerus maŋis-čuovvu bismaámmáhis čálii 1774: «Sámiid ferte vuos olmmožin ráhkadit, ja dalle easka sii máhttet kristtalažžan šaddat.» Su oaivvil mielde eai lean sámit olbmot, ii ge sámegiella olbmuid giella. Olmmožin galge sámit ráhkaduvvot dan láhkái ahte sii bággejuvvojedje heaitit sin eatnigiela, ja bággejuvvojedje dárogiela oahppat. ¶
Vártnuhis áigi bođii dan uhca sámi našuvnnaža badjel. Diehtu uhcánii, seađut ja vuogit hedjonedje surgadit. Buolleviidnegávppit ásahuvvojedje, sámit gefojedje, ja viidnagávpálaččat riggo. Oamedovddolaš ámmátolbmát sáddejedje ovtta heahttičuorvasa nuppi maŋis, muhto ráđđejeaddji hearrát eai bivdán beallji. Sii ledje njoammaduvvon bisma Kroga vuoiŋŋain. Proavás Deinboll Nuorta-Sámieatnamis čálii 1826: «Dat vuohki ásahuvvui ahte sámit galge oahppat dárogiela, ja duššefal dárogiel girjjit gilvojuvvot sin gaskii. Das čuvvo surgatlaš dilit, dábálaš diehtemeahttunvuohta, ja religiovnnalaš eretjorraleapmi, lea čájehan boasttovuođa dakkáraš doaimmahanvuogis, ja man boastut dat lea ahte viggat áibbas eretheaittihit giela mii lea eatnimilkkiin oktanaga sisanjámmojuvvon, giela mii leamaš ovddavánhemiid bassi oapmi, ja maid juo eai oba sámit ge mielasteaset suova alddiset eretrivvejuvvot.» ¶
Nuppástus ii boahtán ovdal go dat dovddus, ja sámiid vuostái ustitlaš báhppa, Stockfleth, bođii báhppan Oarje-Sámeeatnamii 1820-jagiid siste. Dalle lei Norga luovvanan Dánmárkkus, ja lei ožžon iežas ráđđehusa. Dan ráđđehusa oaččui Stockfleth bealji bivdit su heahtečuorvasii, ja son oaččui stáhtaveahki ahte doaimmahit beasai su viššalis barggus lávuin ja gođiid, girkuin ja skuvlaviesuin – sámiide illun ja stuora ávkin. ¶
Dát buorre áigi sámiid ja sin giela hárrái ii bistán nu menddo guhká. Jagi 1850 rájes ealáskii fas bisma Peder Krog vuoigŋa, ja álggii soajáid lebbohallat. Dáruiduhttin sisafievrreduvvui fastain, álggos vuos litnásit, dasto garraset dat garraset – gitta dassái go jahkečuohtemolsuma maŋŋil fas šattai sámegiella áibbas gildojuvvon giellan sámemánáide skuvllain. ¶
Dat lei nu dego dážahearrát livčče šaddan ballui ahte sámit máhttet menddo jierbmái šaddat. Ahte dat lei Kroga badjel 200 jagi boares prográmma dáruiduhttima bealušteaddjit čuvvo, čájeha maid okta sis dajai báhppii Otterbechii: «Min áigumuša mearri lea oažžut sámegiela áibbas eretheitojuvvot – dušše duoddariin doppe Guovdageainnus oažžut mii vurket sámegiela dego – museum-oami.» ¶
Mu mielas lea váttis ipmirdit dán politihka dážaid bealis sámiid vuostái maŋŋil 1870. Dalle gohccái dážaid gaskkas duohta našuvnnalaš dovdu. Dáža olbmot barge viššalit buhtistit dárogielas ja dárokultuvrras buot olgoriikkalaš (dánskalaš) elemeanttaid, oaffarušše ollu barggu ja ruđaid skuvla- ja girjegiela lágidan várás álbmot-dialeavttaide. Muhto mađe eambbo dat sin bargu ovdánii, de dađe garraset vuolásdeddui sámegiella ja olggoštuvui dat uhca sámenašuvnnaža. ¶
Seammá áiggi go buot máilmmi pedagogat – Norgga pedagogat maiddái – sárdnidedje ahte máná skuvlaoahppu galggai álggahuvvot ságaiguin ja áššiiguin mat mánnái juo ledje siiddas eret oahppás, de sámemánáide ii oba šat vuoigatvuohta ge addojuvvon ahte mánná eatnigielas oaččui gullat skuvllas. Sámemánná vuostáiváldojuvvo skuvllas amas gillii. ¶
Skuvlalága mearrádus, ahte máná hállangiella nu guhkás go vejolaš lei, galggai adnojuvvot buot njálmmálaš oahpaheami vuolde, ii lean sámi mánáid várás. Dat mearrádus lei dušše dážamánáid dihtii. ¶
Njuolggadusat oahpaheddjiide giellaseaguhusguovlluin mearridedje ahte sámegiela dušše goaikkanasaid mielde oaččui atnot veahkkegiellan. ¶
Maiddái olggobealde skuvlla vuolásdeddojedje sámit ja sámegiela garra gieđain. Hålogalandii galggai namahuvvot ođđa bisma dan áiggi go Jens Otterbech lei gieldabáhppan Sámeeatnamis. Son lei ožžon nu ollu steammaid dáppe davvieatnamis ahte livččii lean govttolaš ahte son lei namahuvvon bisman. Muhto dáru girkodepartemeanta ii beroštan das maidege ja manai Otterbech meattá. Váttis lea dasa oaidnit eará siva go dan ahte Otterbech lei duođalaš ja áŋgiris sámiid bealušteaddji. ¶
1902 lágiduvvojedje ođđa njuolggadusat stáhta eananvuovdima ja -láiguheami birra Sámeeatnamis. De mearriduvvui ahte stáhta eana galgá vuvdojuvvot dahje láiguhuvvot eanagilvimii dušše dohkálaš olbmuide, geat máhttet sihke hállat, lohkat ja čállit dárogiela, ja atnit dárogiela beaivválaš anus. Dainna mearrádusain čuovvu, ahte sámit geat beaivválaččat hállet sámegiela, eai galgan leat dohkálačča ahte oažžut ovttage bihtá Sámeeatnan eatnamis maid sin ovddavánhemat ledje duolbman ja eaiggáduššan jahkeduháhiid ovdal go oktage dáža deike ásai. ¶
Daid jagiid olggosmanai maiddái ávžžuhus dážaolbmuide ahte fárret ja ássat Sámeeatnamii geainna vejolaš lei. Eatnagat čuvvo ávžžuhusa, ja dat šattai gáržžit sámiide. Buot fronttain geavahuvvui Peder Kroga prográmma garraset velá go dan lágideaddji alddes. ¶
Dát mearrádusat čájehit ahte dat lei iešválddálaš ráđđen- ja hearrápolitihkka mii geavahuvvui sámiid vuostá. ¶
Min guovllus lávejedje olbmot dadjat: «Dáža ja Biru» dahje «Dážaguovttos Biruin» . Ii go son dat sátnevájas lea lágiduvvon dan áiggi go dat garra mearrádusat stáhta hearráide sáddejuvvojedje njuolggadussan mo sámiid vuostái galggai geavahuvvot. ¶
Loahpas berre velá namahuvvot ahte maiddái dan galbma áiggi ge gávdnojedje dážaid gaskkas lieggaváimmolaš sámiid ustibat ja bealušteaddjit. Mun namahan Tromsa-bisma Skaar, guhte oaččui gudnenama «sámiid bisma» , gieskat jápmán rektor Qvigstad ja gieldabáhppa Otterbech. ¶
Ollu áššit leat dál earáhuvvan sámiide buorrin. Thomas von Westen ja bisma Gunnerus prográmma lea eatnat áššiin ollášuhttojuvvon. Sámiide lea miehtebiegga. Muhto jogo son lea Kroga vuoigŋa luovvankeahtes láhkái gitta čadnojuvvon? ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Leif Sletsjøe, 1970-logus (Gova luoikan Anne Sletsjøe) ¶
Vaikko vel bajilčála geažuha ahte lea ođđaset áiggi birra sáhka, de lea dát muitalus 1946:s, ja muitala movt lullinorgalaš duddeoahpaheaddji vásihii movt skuvla lei Unjárgga sámi mánáide. ¶
Sámi skuvlahistorjá 1 - girjjis lea eará muitalus mii muitala movt lei leat oahpaheaddjin Unjárggas dáruiduhttináigodagas. Dat lea maid 1946:s ja lea Álddajoga skuvllas ((1)) . Goappašat duddeoahpaheaddjit, geat eaba máhttán sámegiela, biddjojuvvuiga sámegielat skuvlaguovlluide. Gielddas lei dalle dušše okta oahpaheaddji geas lei sámegiella eatnigiellan, muhto su bidje bargui dan skuvlabiirii gos eanas oahppit ledje dárogielaga ((2)) . ¶
Girječálli Leif Sletsjøe (1921–82) bajásšattai Larvikas. Ovdal go bođii Unjárgii lei son vázzán privatistan artiuma. Mánusis, mii lea čállon sullii jagi maŋŋel go guđii Finnmárkku, son dadjá iežas «stud.mag.art.», ja das son namuha ahte «berošta hirbmosit gielain». Vuosttaš olmmožin Davviriikkain Sletsjøe válddii romanalaš filologiija magistargráda mas ledje portugálagiella, espánnjagiella ja ránskkagiella ja oahpahii maŋŋel dáid gielaid Oslo universitehtas ja Bergena gávpeallaskuvllas. Lassin stuora dieđalaš buktagii son jorgalii olu čáppagirjjálašvuođa sihke ránskka-, espánnja- ja portugálagielas. ¶
Dá lea nubbehusčálus giehtačállon mánusis maid gávnnaimet Sámi arkiivvas, Hans J. Henriksena ((3)) báhcán báhpiriin. Go álgočállosis čuožžu ahte «muhtin miellahttu Komiteas lea bivdán mu čállit veahá ...», de lea árvideames sáhka Skuvladoaimmahaga ovttastahttinlávdegottis. Mánus lea čállon skábmamánnu 1947:s, ja min dieđu mielde ii leat dát ovdal almmuhuvvon. ¶
Muhtin miellahttu Komiteas lea bivdán mu čállit veahá iežan vásáhusaid birra sámemánáid skuvlaluohkás Nuorta-Finnmárkkus, gos ledjen gaskaáigásaččat virgáibiddjon oahpaheaddjin 1946 ođđajagemánus gitta dan skuvlajagi lohppii. ¶
Go dieđihin ođđabeairuohta 1945 ahte áiggun vuolgit Finnmárkui, de in diehtán veaháge gosa sáhtten rievdat. Vulgen davás inge diehtán veaháge makkár dilis galgen orrut, ja in ge diehtán maidege makkár skuvllas galgen bargat. Mun šadden ovtta skuvlii mii leai čielga sámeguovllus, Stuorravuonas, Unjárgga gielddas. Doppe mun dollen skuvlla 5 mánu. Oahpaheaddji dan báikkis dárbbahii veahki. Dál son lei ákto, vaikko ovdal ledje leamaš guokte miel`oahpaheaddji. Ovdal billistemiid lei Stuorravuonas leamaš ođđa internáhtta ja lei oahpahusa dáfus hui buori dilis. ¶
Áiggun dás čállit veahá giellaváttisvuođaid birra maid mun vásihin doppe davvin, ja daid gažaldagaid mat gusket skuvlla oahpahusgillii. ¶
Nu go juohkehaš ipmirda, de in máhttán sáni ge sámegiela go ollejin Stuorravunnii. Mun geahččalin gal oahppat veahá, go beroštan hirbmosit gielain. Ožžon davás Konrad Nielsena giellaoahppagirjji Lærebok i lappisk . Dat manai oba njozet munnje, ja in otná dán beaivvige máhte sáni ge sámegiela. ¶
Sivvan dasa go ohppen nu unnán, lei ahte in galgan dadjat maide sámegillii skuvllas. Mun galgen dárustit, hupmat njozet ja čielgasit ja geahččalit oažžut mánáid ipmirdit mu. Danne ii lean dárbbašlaš, ja in jáhke lei sávahahttige, ahte ohppen veaháge mánáid giela. ¶
Mun máŋgii váivahuvven iežan luohká 8-9-jahkásaččaid dihte. Máŋggas ipmirdedje unnán maid mun lohken. Ja ferten dovddastit ahte soames geardde šadden gierdameahttun. Jurddahan eanas dárogieldiktáhtaid birra 12–13 jahkásaččaid luohkás. Dáhpáhuvai dieđusge ahte vajáldahtten ieš nai, muhto sáhtii dáhpáhuvvat nu nai ahte soames oahppi ii nagodan čállit dan maid galggai, vaikko ledjen máŋgii geardduhan seamma dárogielsáni. Mánáin gal várra ii lean nu buorre dilli daid háviid. ¶
Stuorravuona bráhkkaskuvla, 1945 ¶
(Govva: Knut Kobbergård / Várjjat Sámi Musea) ¶
Stuorravuona bráhkkaskuvla ođđa osiin. Ođđasithuksenbráhkka huksejuvvui 1945:s ja geavahuvvui skuvlan gitta 1952 rádjái. ¶
(Govva: Amas / Várjjat Sámi Musea) ¶
Sáhttá gal orrut dego juoga lágan suttudovddastus, muhto nu dat ii leat. Mun dieđán ahte juohke okta livččii soames gearddi ribahan suhttat diekkár diliin. Ohppiin ledje nu beare heajos návccat diktáhta čállit dárogillii. Mun sávan diekkár váivves muittut skuvlaluohkás eai bisán máná muitui. Mus ii leat makkárge ágga sávvat dan. Okta bárdni gii mu mielas lei earenoamáš njoahci ipmirdit, geahčai munnje stuora, ballán čalmmiiguin go mun čurvon sidjiide seamma sáni 6. dehe 7. gearddi. Son ii máhttán šat jurddahit dalle, muhto mun in dan ipmirdan. Son ii goassege dearvvahan mu skuvlla olggobealde, ja soaitá leat nu ahte ii duostan. ¶
Hárjánan oahpaheddjiin dáidet leat seamma vásáhusat go mus. Jagiid mielde leat gártan máŋggas geat jurddahit skuvlajagiid birra baluin ja doarggistemiin. Vel eambbogiin eai soaitte leat dihtomielas makkárge heitot muittut skuvllas (soitet geahččalit daid buriid muittuid muitit buoremusat), muhto geat almmá dihtomielain muitet eahpelihkostuvvama skuvllas. ¶
Lean máŋgii jurddahan movt dáža mánát livčče meannudan (ja makkár váikkuhusat dain livčče) jus sin livčče bággen hupmat juogo ránskkagiela dehe ruoššagiella vuosttaš beaivvi rájes skuvllas. ¶
Mus leat olu buorit muittut skuvlaáiggis Stuorravuonas. Mánát ledje siivvut ja áŋgirat. Sis ledje maiddái buorit attáldagat, lihka buorit go dáža mánáin. Eatnasat sis ledje hui nuohttát. Muhto giellaváttisvuođat hehttejedje sin. ¶
Rehkenastimis gal sáhtte šaddat čeahpit, go dán fága hárjehallamis ii leat nu olu oahpaheaddji njálmmálaš oahpaheami duohken go eará fágain. Távvalis čájeheapmi ja dakkár sullásaš oahpaheapmi han lea oassin oahpaheamis. Lea vearrát čuvgehusfágaiguin. Muittán alimus luohkáin geografiijas ahte sihten ovtta luntta muitalit veahá leavssus. Son čuoččahii, celkkii soames cealkagiid, muhto gaskkohagaid leavssuin lei váldán mielde nu go «se side 15», «se tabell 31» jna. Dušše dat ovdamearkka čájeha juo man unnán ávki lea go buot oahpahus lea dárogillii. ¶
Mun oaivvildan ahte sámit galggaše nu jođánit go vejolaš oažžut oahpahusa iežaset gillii. Sidjiide livččii álkit viiddidit iežaset máhtolašvuođa go álget dainna mii lea oahpis. Dárogiella ferte leat nubbingiellan. In áiggo gal árvalit guđe luohkás galggale oahpahallagoahtit dárogiela. Goitge áiggun dadjat ahte eai berre oažžut dárogiela vuosttaš eaige nuppi luohkás. Guokte vuosttaš jagi berre ollásit biddjot dasa ahte muitalit mánáide buot daid ártegis áššiid maid sii galget oahppat skuvllas. Berre baicca olu dárogieloahpahus leat daidda geat leat maŋemus jagiid vázzime skuvlla. Jáhkán ahte sii ohppet dan lihka bures ja vel buorebut dainna lágiin go nu go dál lea. Soaittále oahppit dain alimus luohkáin álgit dušše dárogiela hupmat. ¶
In leat rievttes olmmoš cealkit maidege dakkár áššiin go earenoamáš kultuvrraid maŋosmannama. Muhto sii geat dovdet váttisvuođaid oaivvildit ahte sámekultuvra jávká jus mii eat daga maide mii hehttešii dan, de lean gal ovtta oaivilis dasa dál go leat alddán vásáhusat dán áššis. ¶
Jáhkán ahte dálá skuvlaortnet sáhttá billistit sámi mánáin buriid attáldagaid ja návccaid. Giellaváttisvuođat skuvllas ja váilevaš suohtastallan eará go risttalaš čoakkálmasat, dagahit ahte dearvvaš sámi nuorat sáhttet čájehit veahá heajut beliid go leat dážaiguin ovttas. ¶
((1)) Harald Eidheim: Heahteoahpaheaddji Sámis – vásáhusat ja dárkostusat. Sámi skuvlahistorjá 1 . ((2)) Geahča muitalusa Gunhild Fokstad birra Ragnhild Sandøya artihkkalis dán girjjis. ((3)) Hans Jonas Henriksen (1903–1977) lei Fanasgiettis, Deanus eret. Son lei okta dain áŋgirepmosiin ovddastit sámegiela ja kultuvrra dalá áiggis. Son lei ee. giellakonsuleantan professor Konrad Nielsenii go barggai Lappisk ordbok girjjiin, hálddahushoavdan Finnmárkku Sámi ráđis ja maŋŋel Norgga Sámeráđis ja Ságat áviissa doaimmaheaddjin. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Juhan Niillas Eira (Govva: Linn Sophie Helmersen) ¶
Juhan Niillas Eira lea riegádan Kárášjogas 1989:s, boazodoallobearrašis. Son váccii ruovttugielddas mánáidgárddi ja mánáidskuvlla. Álggahettiin nuoraidskuvlla son fárrii bearrašiinnis Troandimii vai sáhtii vázzit A. C. Møller skuvllas, bealjehemiid vuođđoskuvllas. Maŋŋil son lea ollašuhttán joatkkaskuvlla Troandimis huksejeaddjin, dulkka bokte. Son lea maid vázzán jagi bealjehis olbmuid álbmotallaskuvllas. Dál (2009) son lea ohcamin oahpahallisaji vai sáhttá fidnet fágareivve. ¶
Kristin Sara lei bealjehemiiddulka ja mearkagielaoahpaheaddji Juhan Niillas Eirai Kárášjogas jagiid 1995–2002. Su birra lea lagabui muitaluvvon ovddit artihkkalis. ¶
Lean riegádan bealjeheapmin ja ásan ovttas váhnemiiddánguin, stuora vieljainan ja unna oappáinan. Goappašagat mu váhnemiin leaba oahppan mearkagiela. Mu oabbá ja vielja atniba njálmmelihkastagaid, mearkkaid, seavvima ja čujuheami. Ja mus lea muoŧŧá ja ipmi geat oahpaiga mearkagiela. Eará fuolkkit dahket nugo mu oarbinaččat. Dat gal manná bures. Buohkat sámástit dieđusge, ja mun sáhtán oalle álkit lohkat njálmmi lihkastagaid jus dovddan dan olbmo. Muhto lea álo váttis, ja dávjá badjánit dilit goas in ádde. Buot váddáseamos lea singuin geaiguin in servvoštala beaivválaččat. Dalle ferten čájehit sidjiide maid oaivvildan manadettiin dan báikái, ja sáhtán maid sárgut dahje geahččalit čállit. Muhto in leat čeahppi čállit dahje lohkat dárogiela. Lea váddáseappo lohkat ja čállit sámegiela go dárogiela. Buoremusat gulahalan mearkagillii. ¶
– Go ledjen jahkásaš de gávnnahuvvui ahte lean bealjeheapmi, dahje lossagulot nugo sii dadje. Lei dábálaš dearvvašvuođa iskkadeami bokte. Gielda bijahii johtui fierpmádatkurssa oahppan dihte mearkagiela. Kurssas ledje sihke bearaš, fuolkkit ja mánáidgárddi ja skuvlla bargit. Muhto ođđa giela oahppan lea sihke váttis ja áddjái. ¶
Mu váhnenguovttos fertiiga oahppat áibbas ođđa giela vai sáhtiiga muinna gulahallat. Lei vissásit amas sudnuide. Mu bearaš álggii johtit Ål álbmotallaskuvllas, bealjehemiid kursaguovddážis ja Møller gealboguovddážis vai sáhtte oahppat bealjehis olbmuin ja mearkagielas nu ollu go vejolaš. Jáhkán lei erenoamáš váttis danne go leimmet sápmelaččat. Mearkagiela luoikkaha njálmmi lihkastagaid ja sániid dárogielas. Ja dat lea iežas giella iežas grammatihkalaš vuogádagain. Ii lean álki sidjiide leat dárobirrasis ja várra vel dárostit muinna mearkkaiguin. Dan ipmirdan dál rávesolmmožin. ¶
Ovdal go nu guhkás jovde ahte ohppe mearkagiela, adnojuvvui veahkkegiella. Sidjiide lei váttis diehtit galge go sámástit vai dárostit. Sis lei maid fuolla das ahte fertešeimmet fárret, vai mun oččošin mearkagielaoahpahusa. Sii ipmirdedje ahte munnje ii lean vejolaš oahppat sáme- ja dárogiela iešalddis. Mun in gullan giela. Min čatnasupmi boazodollui lei maid lassi fuollan. Galggai go luohpat iežas kultuvrras mu dihtii ja álggahit ođđasis áibbas eará báikkis? ¶
Muittán áidna ášši maid mánnán háliidin lei bargat bohccuiguin. Ja diehttelas beroštin hui ollu muohtaskohteriin. Máhtten buot muohtaskohter mearkkaid. Odne dieđán ahte mus livččii lean hui lossa dilli boazodoalus go in sáhte gullat. Doppe eai leat gallis geat máhttet mearkagiela ja mun in sáhte gullat maid earát hállet jus eai geahča njuolgga munnje, vai sáhtán lohkat njálmmi lihkastagaid. Ja de fertejit vel oahppat mu áddet. Muhto dalle lei dušše boazodoallu mii mearkkašii munnje maidige. Leimmet gándajoavku seammá beroštumiin ja buohkat áigguimet bissut boazodoalus. Dovden dušše dan dili. Liikojin buoremusat bearraša mielde duoddaris, erenoamážit go lei mearkun, njuovvan ja rátkin. Dat lei mu eallin. ¶
– Go álgen mánáidgárdái ledje doppe muhtun bargit geat máhtte mearkkaid. Jáhkán bures loaktán doppe áiggi. Mánáidgárddis vázzen guhtta jagi. Máŋga jagi ovdal lei leamaš muhtin eará bealjehis gánda seammá mánáidgárddis, de sii han dihte juo juoga bealjehemiin go mun álgen dohko. ¶
Mánáidgárddis ohppe eará mánát mearkkaid ovttas muinna. Duhkoradden singuin geat orro seammá geainnus go mun, sáhtiimet gulahallat go gielda vuoruhii mearkagielaoahpahusa. Lei gal eanemusat čujuheapmi ja álkes mearkkat: duhkoraddat, borramuš ja nu ain. Lei erenoamážit okta mánáidgárddebargi geainna mus lei eanemus oktavuohta, son šattai hui čeahppi mearkagielas ja lei mu mielde astoáiggedoaimmain doarjjaolmmožin. Muittán ahte mánáidgárddis ledje plakáhtat mearkkaiguin sierralágán borramušaide, bajožiidda, biktasiidda ja diekkáraččaide. Muhto dat ledje dárogillii. Ja de lei alfabehta. Maŋŋil ráhkaduvvui mearkaalfabehta sámegillii. Muhtin skuvllas mátkkoštii Møller gealboguovddážii Troandimii ja ráhkadahtii diekkár plakáhta. Ja de dieđán ahte ráhkaduvvui sámegielat mearkavideo bearrašii, sohka ja jagiáiggit. Muhto lei maŋŋil go álgen nuoraidskuvlii. ¶
Lea muitaluvvon munnje ahte guovttejahkásažžan ledjen oahppan ollu mearkkaid ja čujuhin tiŋggaid. Mu váhnemiin ledje videofilmmat ja girjjit ruovttus oahppan dihte mearkagiela, dasa lassin oasálasttiiga kurssaide mat gávdnojedje. Ieš liikojin govvaráidduide. Ja diehttelas Mr. Beanii. ¶
– Guovttejahkásažžan álgen gullanapparáhtain. Dat lei leŋgejuvvon ratti birra ja goallostuvvon bealjeculcciide. Mu mielas lei suohtas jienain, muhto in liikon apparáhta atnit. Dat ii lean vuohkkasat go heŋgii báttiin ratti birra. Go ledjen guđajahkásaš, ožžon gullanapparáhtaid bealjeduohkái, ja dalle dohkkehin daid. Lean ain sorjavaš dain. Liikon gullat jienaid iežan birrasis, muhto in gula hállama. ¶
– Skuvllas álgen dárogielat luohkái. Eadni guovttos áhčiin leaba muitalan ahte lei dehálaš vai oččošin nu buorre dárogiela- ja mearkagielaoahpahusa go vejolaš. Mátkkoštin bealjehemiid skuvlii máŋgii jagis oanehisáigái ovttas skuvlla oahpaheddjiin. Orrun molsašuttai ovtta vahkus golmma vahkkui. Orron skuvlaviesus ovttas eará bealjehis mánáiguin ja oahpásmuvven singuin. Dasa lassin fuobmájin ahte mearkagielas gávdnojit máŋggalágan suopmanat, dat orui álggos veahá ártet. ¶
Maŋŋil fárrehuvvojin sámegielat luohkkái danin go mus lea sáme ruovttubiras. Lei dehálaš vai in manahivčče gullevašvuođa sámevuhtii. Dárogielat luohkká lei munnje amas. Ipmirdin sámegiela mearkagielain ja mu skihpárat vázze dan sámegielat luohkás. Singuin ledjen astoáiggis ja sii máhtte muhtun mearkkaid. Mii stoagaimet, sihkkelasttiimet, ja muđui finaimet spáppačiekčan- ja čuoiganhárjehallamiin. Mus ledje maid eará astoáiggefálaldagat. Doppe lei mus doarjjaolmmoš gii sámástii mearkagielain. Son lei maiddái mánáidgárddis ja maŋŋil álggii astoáiggeruktui go mun ledjen doppe. ¶
Skuvllas ledje guokte sámegielat oahpaheaddji geat jođiiga mearkagiella-kurssain. Muhto mus fertii leat dulka, go giela oahpan lea áddjás hommá. Ožžon dulkka geas lei sáme duogáš ja bealjehis váhnemat. ((1)) Son hálai dárogiela ja mearkagiela, muhto áddii sámegiela ja muhtumin sámástii mearkagielain. Son lei bajásšaddan bealjehisvuođakultuvrrain. Muhto ii lean somá go rávesolmmoš lei mielde olles áiggi go in ádden maid earát dadje. Muhto nu lea bealjeheapmin gulli skuvllas. ¶
Luohkkáoahpaheaddji ii máhttán mearkagiela, dalle fertejin dulkka geavahit. Mánáidskuvllas atnen golbma giela. Buoremusat muittán buot oktooahpahustiimmuid oahpaheddjiin ja dulkkain. Dat lei veahá láittas. Buoremusat liikojin leat ovttas luohkáin ja buot buoremusat go leimmet mátkkis dahje go mis lei valáštallan olgun. Dalle in šaddan nu okto. Ja dalle lei stoahkan masa sáhtten oasálastit. ¶
In sáhte muitit ahte mus livččii lean ságastallan máŋgii iežan skihpáriiguin. Vuos ledjen sorjavaš dulkkas ja de in sáhttán čuovvut mielde go in lean ádden man birra sii háleštedje. Mus maid ii gávdnon máhttu das man birra sii hálle, go media ja bearraša siskkáldas ságastallamat dáhpáhuvve olggobealde mu. ¶
Máŋgii geavai nu ahte munnje čilgejuvvui ášši maŋŋil go dat lei mearriduvvon. Muittán bures ovtta fearána go vázzen 4. luohkás. Ledjen eahkedis olgun spáppa čiekčamen skihpáriiguin. Sii hálle ollu, muhto fáhkkestaga válde sihkkeliiddiset ja sihkkelaste eret. In ádden gosa sii áigo, danin vulgen ruoktut. Maŋŋil bođii okta skihpár ruovttoluotta ja jearai manne mun in lean vuolgán fárrui. – «Ii, mun in ádden gosa dii áigguidet» , mun vástidin. Diekkár dáhpáhusat ledje máŋgii. ¶
O. b. Juhan Niillas Eira gárddis. ¶
(Govva: ???) ¶
G. b. Juhan Niillas oaggumin jávrri alde. (Govva: Linn Sophie Helmersen) ¶
– Mánáidskuvlla vázzen Kárášjogas. Go galgen nuoraidskuvlii álgit, in ožžon dulkka. Dulka fárrii gilis eret ja oahpaheaddjit mat mus ledje mánáidskuvllas eai čuvvon mu nuoraidskuvlii. Čoavddusin gárttai Troanddin ja bealjehemiid skuvla. Kárášjogas in sáhttán čađahit nuoraidskuvlla dulkka haga. Gielda gal lei dieđihan virggi rabas, muhto eai leat gallis geat hálddašit sihke sáme- ja mearkagiela. Ii oktage ohcan dan virggi. ¶
Sirdašupmi Kárášjogas roanddimii lei stuoris. Jurddaš ahte Kárášjogas ásaimet viesus gos eanáš siidaguoimmit gulle boazodollui ja buohkat dovde buohkaid. De gárttaimet geardedálu ásodahkii lahka A. C. Møller skuvlla, nappo bealjehemiid skuvlla. Ledjen veahá váivvis guođđit gili, bearraša ja ustibiid, muhto ilus go fas deiven bealjehis skihpáriid geaidda ledjen oahpásmuvvan go orron oanehis bottaid bealjehemiid skuvllas. ¶
Ii lean dušše ássanbiras- ja kultuvrrarievdan mii lei váttis. Munnje lei maid váttis áddet dárogiela ja fertejin álgit masá áibba álggus. Mu luohkkálaččat ledje joavdan ollu guhkkelebbui go mun. Dasa lassin ii sámegiella joatkašuvvan fágan bealjehemiid skuvllas. Diesa dat bisánii, ja mun in goassige oahppan čállit ja lohkat sámegiela albma láhkái. ¶
Nubbi ášši lei ahte in lean hárjánan gulahallat mearkagielain máŋggaiguin oktanaga. Ádjánii ovdal go hárjánin oasálastit ságastallamiidda ja leat mielde dahkamen mearrádusaid. Lihkus hárjánin jođánit atnit mearkagiela máŋggaiguin ja farga dovden gullevašvuođa earáiguin. Lean bealjeheapmi ja lei ge geahppasat vázzit bealjehemiid skuvlla go «gulli» skuvlla. «Gulli» skuvllas buot hálešteapmi geavvá dulkkain, ja dat ii leat álo nu somá. ¶
Munnje lei dehálaš doallat oktavuođa ruovttubirrasiin Kárášjogas, de rihppaskuvlla áiggi šattai nu ahte čuvvon rihppaskuvlaoahpahusa Troandimis ja de bessen konfirmerejuvvot ruovttus Kárášjogas. Lei munnje mávssolaš ja buorre konfirmerejuvvot ovttas ustibiiguin ja bearrašiin. Sihke bealjehemiidbáhppa ja bealjehemiiddulka leigga doppe. ¶
– Go ledjen skuvllas geargan mearridin vázzit huksejeaddji-suorggi Tiller joatkkaskuvllas. Dat lea joatkkaskuvla gos vázzet ollu bealjeheamit ja sis leat máŋga dulkka barggus skuvllas. Huksejeaddji- suorggis ledjen dušše mun bealjeheapmin ja geavahin dulkka. Muhto skuvllas ledje eará bealjehis oahppit nu ahte mis lei biras. ¶
Skuvllas rahčen teoriijain. Ledje ollu sánit maid mearkkašumi fertejin bivdit oahpaheaddji čilget munnje. Dat dagahii ahte ožžon lassičuovvoleami. Mus lei dulka, muhto almmatge ii lean álki čuovvut oahpahusa. Mun in dovdan fágadoahpagiid jna. Álkes sánit dego ledje váddásat. Fertejedje čilget munnje, ja de fertejin geahččalit muitit nu bures go nagodin. Lei lossat go galgen oahppat sihke dárogiela ja fága oktanaga. Okta oahpaheaddji ráhkadii munnje gihppaga fágadoahpagiiguin ja sániiguin maid in ipmirdan. Dat lei munnje buorre veahkkin. Dađistaga manai buorebut ja mun nagodin loahppageahččaleami. Jurddaš ožžon 5+ ja ledjen nu ilus. Njulgestaga rámis. ¶
Jurddašin háhkat oahpahallisaji dalán maŋŋil skuvllas geargama, muhto gávnnahin vuos vázzit jagi bealjehemiid álbmotallaskuvllas. Dalle sáhtášin buorebut oahppat sihke dárogiela ja mearkagiela. Dat han lea munnje čoavdagin jus galggan oažžut albma oahpu ja barggu viidáseappot eallimis. Dan ledjen vásihan huksejeaddji-suorggis. ¶
Álbmotallaskuvlii álgin rabai munnje máŋga ođđa ášši. Doppe ledje sihke bealjehis ja gulli oahpaheaddjit. Oktasaš sidjiide lei ahte sii ledje čeahpit mearkagielas ja skuvla lea mearkagielat skuvla. Eanáš oahpaheaddjit doppe leat bealjeheamit. Mus lei dušše okta gulli oahpaheaddji. Doppe ožžon dárogiela- ja mearkagielaoahpahusa mii lei munnje heivehuvvon. Mus ledje maiddái fágat dego bealjehemiid historjá ja kultuvra. Ja gulli oahppit dat geavahedje dulkka doppe. Lei dego máilbmi livččii jorgut šaddan munnje ávkin. Mun lokten áiggi hui bures doppe. Dušše dat ahte ruovttus fárret ja lanja juohkit nuppiin ohppiin lei somá. In dárbbašan gillát gulahallanváttisvuođaiguin. ¶
Maŋŋil dan jagi fárrejin ruoktot ja álgen ohcat oahpahallisaji NAV bokte. NAV konsuleanta muitalii leat váttis fidnet barggu dál go bargomárkan lea nu gárži. Seammás lei liige noađđin go ražan dárogielain ja lean bealjeheapmi. Bargoaddit eahpidivčče juo vuolggasajis. Sis gávdno unnán máhttu bealjehis bargiid birra. ¶
Naba gulahallan gulli bargoguimmiiguin? Lea lossat lohkat njálmmi lihkastagaid, erenoamážit gillii mas in leat nu nanus. Dárbbašan ipmirdit maid sii čállet. Maid jus in ipmir? Badjánit máŋggalágan gažaldagat. Dasa lassin lean sorjavaš dulkkas čoahkkimiin ja sullasaččain. Oaččun veahki NAV:s, muhto sii oaivvildit ahte lean ožžon menddo fuones dárogielaoahpahusa vuođđoskuvllas. ¶
Álgoálggos lei mu niehkun šaddat njuovvin ja bargat boazonjuovahagas Rørosas vai beasan leat sámi birrasis. Muhto oainnán dan šaddat váttisin. Doppe ii leat oktage bealjeheapmi geainna sáhtán háleštit friddjan ja hehttehusaid haga. Dasa lassin háliidan maiddái ássat Finnmárkkus, muhto seammá sivaid geažil de munnje ii gávdno makkárge boahtteáigi doppe. Lean sorjavaš sosiála birrasis, mearkagielabirrasis, go mun in goassige šatta gullin in ge šatta doaibmat buorredohkálaččat hállangillii. ¶
– De maid mun dál jurddašan? Sávašin ahte livččen ožžon vuđoleappo dárogielaoahpahusa, go das lea munnje čoavdda skuvlemii ja bargui. Sámi-bealjehis skuvlenbiras ii gávdno. Sámegiella lea munnje dehálaš vai in skuvle iežan olggobeallái bearraša ja kultuvrra, muhto dárogiella lea čoavdda skuvlemii ja iešbirgejeaddji boahtteáigái. Dáid gielaid ja kultuvrraid sáhtán juksat buorre mearkagielain. Dan in leat goassige ožžon Kárášjoga mánáidskuvllas dahje nuoraidskuvllas Troandimis. Sii leat juogo vuoruhan sámegiela dahje dárogiela – ja guktuin báikkiin leamašan menddo unnán mearkagielaoahpaheaddjit. Guokte–golbma oahpaheaddji ii leat mearkagiellabiras. Ii leat seammá oažžut oahpahusa dulkka bokte dahje muhtuma gii máhttá mearkagiela. ¶
Lea váttis leat gulli olbmuid birrasis. In nagot oažžut dan sosiála beali, dušše tiibmooahpahusa. Dasa lassin váilot bealjehis rávesolbmo ovdagovat. Bealjehemiid skuvllas ledje bealjehis oahppit ja servvoštallan lei geahppasat. Muhto in ožžon sámevuođa ovddiduvvot. Ledje gulli oahpaheaddjit, dat ii duddjon iešdovddu skuvlemii. Ja eai buohkat lean čeahpit mearkagielas. Mun in ipmirdan buohkaid. Inge mun ožžon dárogielaoahpahusa mii livččii heivehuvvon munnje ja mu dássái. Nu lea goittotge mu vásáhus. ¶
((1)) Dát dulka lea seammá olmmoš guhte lea čállán muitui Juhán Niillasa muitalusa. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Hans Ragnar Mathisen (Elle-Hánsa, Keviselie) lea riegádan 1945 Narviikkas ja bajásšattai Deanodagas ja Romssas, gos máŋga jagi lei tuberkulosabuohccin Kysthospitalas. Nu go ieš čállá, son ii leat vázzán, muhto veallán vuođđoskuvlla doppe. Maŋŋil son lea vázzán joatkkaskuvlla Romssas, lohkan sámegiela Romssa oahpaheaddjiskuvllas, studeren Romssa musihkkakonservatorias ja vázzán dáiddároahpu Statens håndverks- og kunstindustriskoles, Oslos ja Statens Kunstakademias. ¶
Dan rájes son lea bargan govvadáiddárin. Son geavaha máŋga teknihka: njuohtama, sárguma, grafihka ja foto. Son lea earret eará ráhkadan máŋga kártta sámi báikenamaiguin ja illustrašuvnnaiguin. Son lea searvan olu čájáhusaide ja su dáidda čiŋaha máŋga almmolaš vistti. Son lea illustreren máŋga girjji ja ieš maiddái čállán moadde girjji. ¶
Hans Ragnar Mathisen lea searvan ollu sámi searvebargui ja ee. leamaš Sámi dáiddáriid searvvi stivralahttun ja Oslo ja Romssa sámiid servviid jođiheaddjin. ¶
Dás son muitala áiggis go lei Kysthospitalas ja mo lei doppe buohccin álgit skuvlla. Artihkal lea čállon 1984:s, čálli lea lasihan muhtin čilgehusaid 2006:s. ¶
Mu vuosttaš girji – muittán dan hui bures. Dat lei nu čáppa. Vaikko ledjen ge unna gánddaš gii in máhttán čállit in ge lohkat; goit mu váimmus bulii dan girji. Dat lei nu hearvái. Stuorra ivdnegovat devde dan girjji. Mánnu ja násttit dálveijas, ja guovssahasat dánso áimmus. Das lei Jompa sabehiiguin gumppe maŋis. Das ledje olbmot, eallit, šattut ja muorat. Girjemáilbmi orru leamen dego mu máilbmi. Dát máilbmi geasuhii mu, ja dáppe mun ledjen ruovttus. ¶
Muhto juste dan áiggi ledjen áibbas eará máilmmis. Mánáidlanjas stuorra buohcceviesus, mu birra ledje stuorra galbma seainnit. Daid seinniid siste golle mu álgo mánnávuođa jagit. Rabas alit almmi sádjái oidnen boares ránesmála. Besiid ja ovssiid dahje rissiid ovddas oidnen boares spálgguid seinniin. Ieš lean eret Deanodagas, unna sámegilis Deanuvuona rávddas. Maŋŋá soađi ožžo máŋggas tuberkulosa, danin gohččodedje ge Deanodatvuotna Morašvuotnan. Mu áddjá Máhte-Ánde ja mu golbma čeazi, Niilas-Ánde, Sámmol ja Ápmut jápme measta fárrolágaid. Muhto bearraša nissonolbmot cevze: siessá Anna Kathrine ja eadni Eline Bendikke ja vel áhkku Helene Mathisen, riegádan Samuelsen, vaikko ledje dieđekeahttá buktán njoammudávdda siidii. ¶
Mun ledjen sullii jahkásaš dalle go dat dávda njoamui munnje. Vuosttažettiin sáddejedje mu buohccestohpui ja vel mánáidruktui Detnui, ja dan maŋŋá Čáhcesullo buohccevissui, ovdal go moai Kristine Johnseniin Deanodagas bođiime fatnasa mielde Kysthospitalii Romsasullos Romssa gávpoga lahka. Kysten lei dan buohcceviesu dábálaš namma. ¶
Dábálaččat dien áigge lei diekkár várálaš dávddas jur okta loahppa. Mun ledjen seaŋggas gitta dego agálaš báttiiguin, ja daid ii lean vejolaš nuollat go čuolmmat ledje seaŋgga vuollái biddjojuvvon. Dan áigge eai lean vel gávdnan albma dálkasiid, ja vaikko rievtti mielde juo gávdnojedje, de muhtun doaktárat ledje hui hátnásat geavahit daid ((1)) . Dálkkodeami sadjái ledjen biddjon seŋgii, vuordit jápmima. Guhká vurden, nu guhká ahte gergen mu vuosttaš skuvlajagiid in fal vázzit, muhto veallát dáppe. ¶
Mun čevllohallen dainna girjjiin maid ledjen ožžon dan šiega nissonis ((2)) .Mun liikojin dan girjái olu eanet go daidda guoros medisinskábiide dahje geavahuvvon parfymebohtaliidda maiguin dábálaččat duhkoradden. ¶
Muhto illu ii bistán nu guhká, dat eará gánddat givssidišgohte mu dan girjji dihtii. Dan mun in dalle ipmirdan. Sii ledje varra ádden ahte girji lei čállon amas gillii, sin oainnu mielde, – sámegillii. Buohccidikšut lávejedje jitnosit lohkat munnje girjjis, go in ieš máhttán dalle. Girjjis lei maiddái dárogiel teaksta, muhto mun gal dušše govain beroštin. Gánddat mu lanjas ledje várra fuomášan ahte mun ledjen nu gohčoduvvon , sámemánná. Sii oidne ahte mus ledje čáhppes vuovttat ja čáhppes čalmmit, ja go vel oidne dan girjji, dalle eai šat dárbbašan smiehttat; mu lei lohpi givssidit. In dalle vel gal ádden siva, muhto mun čihken dan girjji guottavuollái ja guvlen ain go dat earát eai oaidnán. ¶
Muhto dat eai gal heaitán givssideames ja mun álgen heahpanit. Mun maiddái suhtten go in diehtán in ge ádden manne sii dien láhkái munnje barge. Ja dalle go dat siivus nisu vuot bođii ja háliidii addit munnje peara, de in háliidan dan vuostáiváldit, muhto son hálahii mu dan borrat go dat lei buorre rupmašii. Mun válden dalle dan vuostá ja bálkestin peara su maŋŋái. Son dieđusge hirpmástuvai. Mun fas čierrugohten. Mun sakka heahpanin; mun han livččen galgan su girjji ovddas giitit. Mu bággejedje heahpanit, vaikko duođaid duođaid liikojin hui bures dan girjái. Ii lean álki. In lean mokta, ledjen suhttan iežan ja daid earáid ala. Dan áigge rájes lean doivon ahte beasašin čilget nissonii manne mun dien láhkái lahttejin. ¶
Maŋŋá lean deaivvadan dainna nissoniin, su namma lea Margarethe Wiig. Mun lean muitalan sutnje dan dáhpáhusa birra. Vaikko son muitá mu, son ii sáhte muitit dien dáhpáhusa gal. Muhto dat dáhpáhus lei álgu mu sámevuođabalus. Dán balus lean beasan eret easkka maŋimus jagiid. ¶
Muhtun beaivvi rivde dat dábálaš beaivválaš dáhpáhusat. Olbmot álge «skuvlla» birra hállat. Dalle in man ge láhkái sáhtán árvidit maid diekkár sátni mearkkaša. Dat skuvla-sátni jorai seaŋggas seŋgii, ja dat stuorui ja sisdoallu losui. Galggaimet go eret? Mii bat dat lei? Lei son dat olmmoš, dahje lávlunjoavku? Sáhtii leat stuorra dálkkas-stobe? Dat goit lei juoga stuoris. Visot mánát mánáidgámmáris hupme dan birra. Dát orui buot deháleamos diŋga dán máilmmis. Dál galggai olmmoš oahppat čállit ja lohkat. Mun beahtahallen. Ii han lean mihkkige stuorra dáhpáhusaid. Mun dušše sirdojuvvojin eará latnjii ja doppe galgen orrut ja guldalit go muhtun boares áddjá dáikkii. Danne in muitte oppanassiige olu dieid vuosttaš áiggiid doppe. Muhto ohppen gal lohkat ja čállit, orru leamen. ¶
Dalle go mii oaččuimet nissonolbmo oahpaheaddjin šattai easkka hávski. Son ii lean nu olmmošmeahttun. Su namma lei Else ja lei nu čáppa. Dasto son ii atnán vilges fráhka, muhto ruškes čuvlla, mii heivii oalle bures. Son álu lei buorremielas, muhto goit nanus. Mun bargen nu bures go sáhtten. Muittán vuosttaš muitalusa dáppe, bihtá maid mun galgen čállit. Mun dego niegus čállen. Mun ledjen máhkaš lávuin meahcis. Fáhkkestaga bođii njoammil ja álggii háleštit muinna. Mun velá sárgon dán dáhpáhusa vai čielgasit oidno. Dan sárgungovas mun guvlen lávvouvssas olggos nu ahte dušše oaivi oidnui ja háleštin njoammiliin. Mus goit ledje jurddagovvidusat doarvái. Eanet in gal muitte dien muitalusbihtás. Jagiid maŋŋil dan dáhpáhusa, oahpaheaddji dajai ahte son liikui bures mu muitalussii, ja vel logai ahte mus ledje vejolašvuođas leahkit vaikko girječálli. In fal dieđe, muhto mun goit ráhkásnuvven sutnje. Mun muitalin daidda earáide ahte go son boahtá skuvlalatnjii mun čuožžilan seaŋgas ja cummestan su. Mus eai lean go doaivojurdagat. Mus lei gipsejuvvon nubbi juolgi in ge sáhttán lihkahit dan juolggi. Mun ledjen ovccijahkásaš dalle. Mus gal šadde váttisvuođat. Mun isken hárjehallat. Jovden nu guhkás seaŋggas bajás ahte sáhtten dadjat «Boađe, ráhkis oahpaheaddji; mun háliidivččen cummát du, danne go mun ráhkistan du!» Muhto fáhkkestaga bođii buohccedikšu, son gii álu lei nu bahá. Son belkkii munnje. Ja dalle go oahpaheaddji loahpas bođii, in šat duosttan, in fal in vástidit ge, go jearai juoidá mus, vaikko vel dihten rivttes vástádusa. ¶
Muđui ii lean dien báikkis gal olu dahkat. Unnán ledje duhkorasat. Guorranan glásat ja skáhput ja boares bláđit. Muhto bláđit šadde buot buoremus duhkorasat, dains sáhtii ráhkadit vaikko maid: gahpiriid, girdiid, bissuid ja bossunbohcciid. De mii bosuimet báberbihtáid, daid ala geaidda mii eati liikon, ja lei lohpi hárdit, muđuid dušše suohtastallama dihtii. Muhto mis ii lean liibma, Muđui ii lean dien báikkis gal olu dahkat. Unnán ledje duhkorasat. Guorranan glásat ja skáhput ja boares bláđit. Muhto bláđit šadde buot buoremus duhkorasat, dains sáhtii ráhkadit vaikko maid: gahpiriid, girdiid, bissuid ja bossunbohcciid. De mii bosuimet báberbihtáid, daid ala geaidda mii eati liikon, ja lei lohpi hárdit, muđuid dušše suohtastallama dihtii. Muhto mis ii lean liibma, danne mii njoaluimet báhpára, ja go dat goikkai lei dat doarvái giddejuvvon. Go mun smiehtan dál, mii leimmet viehka čeahpit, boares bláđiiguin oaččuimet olu duhkorasaid. ¶
Amund lei Kárášjogas eret, ja veallái muhtun áigge mu seaŋgga guoras. Muhtumin bohte su vánhemat su luhtte fitnat, ja dat háleštedje dakkár giela maid earát eai ádden. Muhto son goit ii heahpanan ja mun dan in fas ádden. ¶
Mun han ledjen máhkaš oahppan ahte olmmoš galggai heahpanit. Lei olu maid galggai oahppat ja maiddái ii oahppat. Amund lei hui čeahppi dárogielas nai, erenoamážit diktáhtaiguin skuvllas. Mun rámiidin su dan ovddas. Dál son lea lektor Kárášjoga gymnásas. ¶
Oktii bohte máŋggas geat ledje Ivgus eret min mánáidsálii. Sii šadde munnje buorre skihpárat. Mu mielas sin giellasuopman lei oalle čáppat guldalit, liekkus ja olmmošlaš. Dat gánddat eai lean nu buohccit go mun. Sii goit duste eanet. Dalán go dikšut ledje mannan eahkedis, lávejedje njuiket seaŋggas eret. Oainnat sis eai orron leamen rinddit seaŋgga birra dego mus ja máŋggas earás. ¶
Margarethe Wiig čálii ja sárggui vuosttaš guovttegielat áppesa sámi birrasis. Dan áiggi mas muitaluvvo son lei bismaeamit Romssas. ¶
Dákkár eahkediid lávejedje gánddat lágidit «olympiada» ja «máilmmimeašttirgilvohallamiid» mánáidlanjas. Gasku láhtti lei hirbmat stuorra sevdnjesrukses čállinbeavdi ja dan alde lei stuorra akvária. Dán beavddi birra gánddat vihkke, muhtin sis válddii áiggi. Midjiide geat eat duostan dahje eat sáhttán mannat olggos, lei oalle gelddolaš geahččat gii dat vuittii. Mun gáđaštin daid gánddaid. Jurddaš, sii sáhtte vázzit, sáhtte viehkat! Imaš lei. Sii ledje seamma gudnejahttojuvvon go dat stuorra valáštallansáŋgárat radios ja bláđiin. Bjørn nammasaš gánda Vuošvákkis eret lei dat gii ordnii bohtosiid. Dál son lea journalista ovtta Romssa aviissas. ¶
Skuvllas lei álo juoidá oahppat. Vaikko leimmet ge čadnojuvvon seaŋggaide, de goit fertiimet oahppat buot joavdelas ja ávkkalaš diŋggaid nugo eará mánát máilmmis. Muhto lei mihá váddáset midjiide geat eat lean nu olu máilmmi seinniid olggobealde oaidnán. Mii maid oaččuimet dakkár geaidno- dahje trafihkka-girji. Ja fertiimet oahpat syhkkeliid, trihkaid, togaid ja čuovgakryssaid birra. Mii lea trihkka? Movt lea vejolaš syhkkelastit, go leat aivve guokte juvlla? Ja čuovgakryssa? Dat orui visot nu amas. Ja nu ártet, go dien áigge sihkkarit ii gávdnon čuovgakryssa davvelis go Sinsenkryssa Oslos. Romssa gávpot oaččui vuosttaš čuovgakryssa easkka 1984:s, sáhttá dadjat ahte mii leimmet golbmalot jagi ovdaláigásaččat. ¶
«Gávcci jagi» ¶
Mii oahpaimet johtolat- dahje trafihkkalávlaga, mii lei hui buorre. Dávjá guldalin musihka ja liikojin lávlut. Mun maid áddestallen Alice Babs radios ja isken jodlet su láhkái, jodeliolei! Na, ledje máŋggalágán dovddut mat bohte ovdan go olmmoš eallá diekkár sisagiddejuvvon báikkis. Dat sáhttá leat iešalddes skuvla. Dás šattašii obba girji jus livččen galgan dan birra čállit. ¶
Ii lean dušše skuvladiimmuin gos mii oahpaimet juoidá dehálaččaid. Vaikko eat dárbbašan ge ballat luonddu stuorra fámuin, de mii goit oahpaimet daid fuomášit. Gulaimet ahte ii galgan guovssahasaid hárdit. Vearrámus maid sáhtiimet dahkat lei liinniin guovssahasaid bilkidit, dat galgá leat hui váralaš. Dalle sáhtii guovssahasat suhtus váldit gitta dan gii hárddii. ¶
Goittot eat máššan, ovtta dálveija háliideimmet iskat. Buohccedikšut ledje lávlon ja rohkadallan eahketrohkosa minguin ja čáskadan čuovggaid ovdal go manne. Sii geat veallájedje glása lahka oidne movt guovssahasat libardedje duohko deike sevdnjes čoskes dálveilmmis. Muhtun gánddat válde dalle iežaset guoddáolggožiid ja šluvgigohte ja seavvigohte guovssahasaid guvlui. Imaš lei oaidnit movt vilges balvvat dego gearpmaš lihkadalai áimmus guhkkin eret, dego gobmit. De Hugo, buot duostileamos gánda, son lei Rivttátvuonas eret, álggii lávlut dakkár hilgunlávlaga. Muhtin eará gánda ges, rávvii ahte ii berren nie gal dahkat. Uhca Máret Ánddas lei juo čiehkádan gokčasa vuollái. Muhto ii lean ávki. Juo dás lei measta dakkár hypnohtalaš áibmu dan kámmára siste, dat geat áŋgirušše eai šat duostan, muhto fertejedje joatkit šluvgit vilges liinniiguin, danne amas dat earát sáhttit gohčodit sin árgin. Mun gal ledjen juo heaitán, muhto čuvvon čalmmiiguin mielde. Ii mannan ge guhkes áigi ovdal go juoidá dáhpáhuvai doppe olgun hirbmat stuorra sevdnjes ilmmis, gos ruonálágan guovssahasčuovggat dánsestedje násttiid ja mánuid gaskkas. Fáhkkestaga šattai olgun čuovgat dego beaivi. Albmi devdojuvvui issoras lihkadusaiguin nuorttas oarjái. Dat ruonálágan čuovga devddii obba lanja. Ja muvraseainnit ledje dego jávkan dan balddonas čuovgga sisa. Gánddat suorganedje ja heite šluvgimis. Ieš gal čákŋen ránu vuollái vai guovssahasat eai sáhttán mu gitta váldit. In duostan geahččat gean dat guovssahasat olahedje guoskat ja viežžat. Mun guottá vuolde doarggistin ja doivon ahte mu eai fuobmán. Ja dien láhkái mun ribahin ge nohkat. Go mun lihkken fas lei juo iđitborranáigi. Buohccedikšut eai sáhttán árvidit manne nu olu guottát ja eará vilges ávdnasat ledje láhttis. Muhto ii gii ge sáhttán ii ge duostan čilget mii duođaid dáhpáhuvai. Leimmet goit oahppan ahte guovssahasaid ii galgan hárdit. Mun fuomášin ahte ii oktage mánáin iige skihpáriin váilon, danne go ii okta ge seaŋga lean guorus. Mii leimmet buohkat ceavzán. ¶
Ivar, Greta, Marit ja Hugo Romssa Kysthospitála mánáidveránddas 1955:s. ¶
Maŋŋá iđitborramuša lei skuvla, sierra lanjas. In muitte olu matematihkas gal, muhto historjjás ja geografiijas gal hui olu beroštin. Mu mielas lei hui miellagiddevaš ja somá oahppat eará álbmogiid ja eará riikkaid birra. ¶
Ja buot hávskimus lei go min oahpaheaddji muitalii dahje logai muitalusaid. Erenoamážit biibbalhistorjjás. Ovtta muitalusa in goassege vajálduhte. Lei muitalus Jovsseha ja su vieljaid birra, movt son šlávan vuvdojuvvui, ja maŋŋá bođii ruovttoluotta. Ii leat varra ártet ahte mun juste dien muitalussii liikojin. Mun han ieš ge ledjen ovttaláhkái dego Jovsset. Ieš muitalus geasuhii mu ja maiddái čiekŋalit guoskkai munnje dan vuogi mielde movt son dan logai. Dat dáhpáhus lei nu lahka ja lunddolaš, ja muitalus orui maiddái sutnje alcces guoskamen, ja buot mánát čuvvo hui mielas mielde. Mun fuobmájin ahte son čuovui čalmmiiguin mu. Su muođut ledje liegganan. Dalle dovden mun maid ii nu dávjá dovdda, dat lei gievrras ja imašlaš dovdu, dego oaidnemeahttun áhcagasti streaŋggat mu ja nuppi olbmo gaskkas. Vaikko lei ge diekkár váimmolaš dovdu mu goit ujostallen. Munnje dat goit lei stuorra dáhpáhus, – imaš, čáppis ja bassi. Ja vuosttaš geardde dovden ahte mun mearkkašin earáide juoidá. Dat lei munnje hui erenoamáš, muhto goit háliidin mun dan čiehkat, várjalit. Gii goas ain diđii ahte jos muitalan geasage de mu álge fas bilkidit, juste seamma láhkái go dainna girjjiin. ¶
Maŋŋá muitalusa son manai olggos dajakeahttá sáni ge. Oaivvi siste ledje oalle ođđa ártegis ja miellagiddevaš jurdagat. Maŋŋá bohten gullat ahte son ja su isit leigga Narviikkas eret. Soai háliideigga váldit mu biebmománnán, muhto ii šaddan nu. ¶
Luiton govvahallamiidda... ¶
Govahallan lea šaddan duohtavuohtan. Hans Ragnar Mathisen čállá guossegirjái Sálašoaivvis 14.07.1968. ¶
Margarethe Wiiga sámegiel áppesgirji lei áigá juo jávkan. Ja dan máilmmi maid dat govvidii in lean oaidnán olus, vaikko mus lei dehálaš oassi dan máilmmis sielustan, varastan. Áidna maid dávjá oidnen máilmmis lei várri, dat oassi váris mii glása čađa oidno, okta njealječiegat oassi Loavgaváris. Erenoamážit fuobmájin movt ivnnit rivde mánus mánnui, ja mun jerren manne. Dat mii lei lunddolaš eará mánáide, lei čiegus árvádus munnje. ¶
Go eallinhálu lassánii, vurjen dikšuid dávjá «Guotte mu! Guotte mu!» , muhto hárve šattai nu. Mun jerren measta juohke olbmos mii leš boahtán loktet mu seaŋggas ja luoitit mu olggos, vaikko unna binná bottoža. De viimmat dáhpáhuvai, ja muittán hui čielgasit vuosttaš háve go mu gudde glása lusa ja mun oidnen máilmmi olggobealde lagabui. Várri lei nu stuoris. Doppe han ledje eanet várit. Ja beaivváš báittii, ja geasuhii mu čalmmiiid lusas. ¶
Dat čáppa muorat mat lihkahedje giđđabiekkas sávve munnje buresboahtima, dearvvas ruoná lasttaiguin. Ja dalle buot viesut, ivnnit ja hámit. Stuorra máilmmi čuoččui fáhkkestaga mu ovddas ja mun jerren «Mii bat dat gis lea?» «Diet, dat lea áidi» , dadje sii. «Áidi, mii bat dat lea, ja manne lea das?» fas jerren mun. In gal diehtán maidige. Mun gal várra oktii ohppen. Maid in diehtán lei ahte mus ain ledje máŋga jagi muvrraid siste, muhto mus lei skuvla, ledjen skuvlaveallájeaddjin. Imašlaš stuorra erohus lei muhtumin gaskal maid skuvllas ohppen dahje in oahppan ja dan maid mun iežan čalmmiiguin oidnen, dan in sáhte oahpaheaddji ge čilget dohkálaččat. ¶
((1)) Mun ledjen das Kysthospitalas measta 7 jagi (09.05.1949 – 21.09.1956) tuberkulosadávdda dihtii, muhto in goassege ožžon dálkasa dan vuostá. ((2)) Das lea varra sáhka guovtti girjjis: Kjell Kristoffersen: Eventyret om Jåmpa , Tapas, Bergen 1945 ja Margarethe Wiiga Áppesgirji. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Per Erik Saraksen (1901–1989) doalai dán koseriija Sámi radios 07.05.1971. Son lei ieš čállán dan sámegillii, doaimmahus lea transkriberen dan ođđa čállinvuohkái, rievdatkeahttá su sátneválljema. Per Erik Saraksena birra sáhtát lohkat eambbo dán girjjis Ragnhild Sandøya artihkkalis Finnmárkku dáruiduhttin šattai sin eallimin. ¶
Per Erik Saraksen ovttas eamidiin Ingeriin Bierggis, 1930-logus. (Gova luoikan Turid Heimen) ¶
Dán prográmmas áiggun muittašit feara maid mu álbmotskuvlaáiggis, mii deaivvai 1909 rájes ja 7 jagi das ovddos. Skuvlasadji lei Gárggogeahčenjárga Deanodagas gos dat uhca ruksesmála skuvlavisttáš ceaggái. ¶
Dát skuvla ii lean iešalddis earálágán go dan áigásaš smávva skuvlavisttit sámeguovlluin. Dat mii Deanodagas lei earálágán, ledje dat internerenlanjat lovttas guhkegaska-guovlluid mánáid várás. Dat lea daid guhkegaskamánáid dili birra dan áiggi go mun mannen dan lága mielde mearriduvvon 7 jagi álbmotskuvllas. Mu ássanbáiki lei Ávskár, mii lei lahka miila eret Deanodagas, ja danin mun šadden gullat guhkegaskamánáid searvái. ¶
Skuvlavisti lei árvvu mielde 9 mehter guhku, skuvlalatnja 5 geardde 5 mehter. Nuppi geahčen lei oahpaheaddji várás uhca kámmáraš ja ain sakka uhcit gievkkanaš. Lokta lei juhkkojuvvon golmma latnjii. Gasku uhca feaskáraš. Skuvlafeaskáris bajás lei ráidalas dasa loktii. Goabbat bealde loktafeaskára lanjat «internáhta»-mánáid várás - okta nieidamánáide, nubbi gándamánáide. ¶
Lovttas lei vinju táhkka mii guktui beale masá bođii loktaláhttiin oktii, dušše okta hirsagearddi lei gaskkas, dárogillii gohčoduvvui «flyndreloftet». Guktuid siidoseainniid beallái ledje panelejuvvon mehter govdosaš sevdnjeslanjat. Guktuin orrunlanjain lei uhca glásaš. Loktabielkan ledje obba jorba hirssat almmá skoađaskeahttá vuolil, ja ákšuin ferrojuvvon loavddamuorat. Málasihkastat gal dieđus ii lean skievttiduvvon gokkoge lovttas. Guktuin lanjain lei oapman mas ledje guokte vuoššanráiggi. (Daláš áiggi gohčoduvvon «liikagistooapmanat».) Smávva muorrakássat ledje čohkkánbeaŋkan ja dasa vel lassin min iežamet niestebumbbát. Min gánddaid lanjas gal vel lei okta guhkeslágan skámmal, mii ovdal lei geavahuvvon skuvlalanjas. Klása vuolde lei okta boaresáigásaš skuvlapulta beavdin. ¶
Dat lei Deanu gildii hálbbes internáhttaortnet. Boaldámuša ja čuovgga doalai gielda mávssuhaga, muhto buot eará dolle vánhemat. Alddámet ledje buot niesttit fárus; láibi ja sámegáhkku, vuodja, boahkke sálgabiergu, suvramielkegágga dahje leaila, uhca sálteguolleeabbáraš ja guollevuodjabohtalat. ¶
Gielda ii bálkáhan ovttage bálvaleaddji daid mánáid várás, ii oba maŋemuš láhttebassi ge. Buot fertiimet ieža doaimmahit. Mu álgo skuvlajagis leimme dušše guokte 8-jahkásaš gándamáná, mun ja Simon Mortensen, Šuoššjogas. Moai šattaime buorre skihpáražžan ja dat manai bures. Smávvaskuvla dalle lei dušše 5 vahku árrat čakčat ja 5 vahkku maŋeš giđa. Maŋit jagiin bohte eambbo gánddat. ¶
Dan ovtta lanjas mii vuoššaimet, boradeimmet, logaimet leavssuid ja ođiimet láhttis. Kojat (seaŋggat) eai gávdnon. Seamma lanjas ledje min smávva niestebumbbát mat adnojedje čohkkánbeaŋkan maid. Dábálaččat boradeimmet čippiid alde láhttis juohkehaš iežas bumbbá guoras. Guolleeabbárat, mielkegággat ja eará dakkáraš gálvu biddjojuvvui daid mosku siidolanjaide gávnniiguin ja gámasuinniiguin seahkalagaid. ¶
Deanodaga skuvlastohpu Gárggogeažis, govvejuvvon 1926:s. Govva oktan govvateavsttain lea vižžon Jul i Tana 1961 -girjjážis. Lea riekta ahte Johanne Bakke jođihii skuvlla dán báikkis 1960 rádjái, muhto ii fal olles áiggis dán visttis. Huksejuvvui ođđa internáhtta čuođi mehtera boares skuvlla bajábeallái. ¶
(Gáldu: Jul i Tana 1961) ¶
Johanne Bakke ovttas dálueamidiin Leonora Anderseniin ja Deanodaga skuvlla ohppiiguin 1926:s ¶
(Gáldu: Jul i Tana 1961) ¶
Deanodagas lei okta gávpi lagabui 200 mehter eret skuvlavisttis. Váhnemat fitne ain muhtumin hándalis ja fitne maid minge dili geahččamin. Dábálaččat lei dalle mis illubeaivi. Oaččuimet veaháš njálgásiid, nugo dropsaid, rukses sohkkara (kandis), riŋgaliid ja muhtumin vel fiinnáláibbi gen. Eat dieđus buot daid gal oktanaga, muhto okta, guokte sortta ain háválassii. Dalle šadde min lanjat buhtistuvvot albma láhkái. Min iežamet čorgen šattai dieđus ain «nuo ja ná». Goas menddo riedja ja stoahka šattai lovttas oahpaheaddji oaivvi bajábeallái, lávii dat boahtit ja bealkit min ala. Deaivvai dalle láhtti lean luodnái ja menddo duolvvas, jágehattaimet čorget ja bassat láhtti. Dat dahkkojuvvui dábálaččat galbma čáziin gámasuoidni basaldahkan. ¶
Juohkehaččas lávejedje leat fárus gávnnit, gámasuoinnit, tallearka, kohppa, baste, beavdeniibi ja basadanlihtti. Moaddásis ledje maiddái čáhcegieđbmi ja uhca-ruittoš. ¶
Juohke skuvlavuorus ((1)) skihppodeimmet ain geat ovtta ruittus galge vuoššat. Juohkehaš čuohpai bierggustis sálgabihtáid málleruitui. Dat merkejuvvojedje cehkiiguin, árpočatnasiiguin dahje smávva muorracehkiiguin, vai álki lei oaidnit geasa mii bihtáid gulai málleruittus. Go borramušain gearggaimet, nahkehuvvojedje dábálaččat borranservisat basakeahttá bumbálohki vuollái. Čáhci lei giđmmiin viežžanveagas moadde čuohtemehter duohken. Dat lei váttis ja lossat dálveáigge smávva mánáide. Tiibmu ii lean ovttasgen. Nohkadeimmet go váibbaimet ja gohccáimet go pedella rádjagođii oapmana skuvlalanjas. Dálvit buollašiidáigge lei min lanjas assás jiekŋa čáhcegieđmmi bajil. Dalle oaččuimet lobi skuvlalatnjii boahtit liegga oapmana lahka ovdal skuvlaáiggi iđedis. ¶
Muhto vel diekkár dili siste gen lea muhtun somás fearanat muitui báhcán. Buot áigeájanasa fertiimet ieža smiehttat. Min oapman lei hirbmat geassi, erenoamážit garrabieggan. Sevdnjes dálveeahkedii láviimet fyret bures oapmanii koalaiguin. Buohkat manne olggos muohtaskálvvi ala geahččat, dušše okta bázii loktii. Dat rabai oamalohki ja leikii parafiidna dan buolli dollii. Geat olgun ledje, besse oaidnit hirbmat guhkes čuovgi dollanjuokčama njiedjamin skorsteinráiggi áibmui. Min mielas dat orui hirbmat somá oaidnit. Muhto ii dat illu bistán guhká. Lagas dálu álbmot oidne maiddái dan dola ja bohte viega go gádde ahte visti lea buollán. Mii oaččuimet dainna oahpaheaddjis garra gildosa ahte heaitit diekkár váralaš duhkoraddama, ja das maŋos mii eat geahččalan šat dan «koanstta». ¶
1911:s lei Deanuvuotna ožžon ođđa lokaldámppa «Tanahorn». Dan dámppas lei hirbmat jidnes njurgganas. Ovtta áiggi das maŋŋá bođii midjiide ođđa oahpaheaddji - okta stuora trøndár. Son lei veaháš álkestahkkis almmái. Ii buot áiggi viššan dola cahkkehit iežas gievkkanoapmanii. Dalle lávii min loktii ain boahtit málistit go árvidii ahte min oapman lei bures liegganan. Mii aniimet dan stuora gudnin midjiide. ¶
Oktii maŋŋá go skuvla lei geargan, bođii almmái vuot loktii steaika-bánnuin ja bearalfáhta dievva firrojuvvon ávnnas steaikagáhkuide. Gohčui min viežžat skuvlalanjas guhkeslágán skámmala maid ala bijai bearalfáhta, sohkar- ja vuodjalihti ja tallearkka gáhkuide. Son ieš čohkánii beaŋkageahčái ja gohččui mis moaddása čohkánit nuppi geahčai amas beaŋka ceagganit. Earát fas čoagganedje birra dego gáranasčivggat. Vuosttaš gáhkku lei juo gárvvis ja nubbi lei juo jorgaluvvon bánno siste go de njurgii «Tanahorn» fáhkkestaga. Oktamános njuikiimet buohkat ja girdileimmet klása lusa. Muhto de ceagganii skámmal, bearalfáhtta láhttái máŋgga bihttái, gárvves gáhkku, sohkar ja vuodja seamma geainnu. Mii gielahuvaimet áibbas. Skuvlaalmmái čuoččodii oanehaččat ja geahčai dan katastrofalaš dili, orui dego uhca mojáš vel geasiheamen. «Ehpet go leat nu buori ahte čorgebehtet dan láhtti!» báhkkodii dušše, attii midjiide gáhku mii bánno siste lei ja vázzilii vulos dainna guorus bánnuin. Mii gal dieđus aniimet ávkin vel dan gáhku gen mii láhttái lei heavvanan. ¶
Deanodaga «ođđa» internáhta, Gárggogeažis, doaimmai internáhttan 1934 rájes 1963 rádjái ja beaiveskuvlan 1969 rádjái. Internáhttavisti lea dál áidna seilon internáhtta mearrasámi guovlluin mii lea huksejuvvon ovdal soađi. Lea evttohuvvon ráhkadit skuvlamusea das. ¶
(Govva: Svein Lund, 2007) ¶
Dan 7 skuvlajagis mu áiggi ii dáhpáhuvvan goassigen ahte doavttir dahje muhtungen helseråda mieldelahtuin, skuvlastivrra mieldelahttu dahje oktagen eará gieldda oskuduvvon olbmuin elle min dili iskkadeamen. Dan loktalanja mii guđiimet seamma hámis go mii 7 jagi das ovdal vuosttaš geardde dan sisa duolmmasteimmet. Dušše okta earáhus lei dáhpáhuvvan. Deanu gielda lei kosten ovtta jorbaráiggi bogahit čađa seainni klása bajábeallái, ja lei bijatan kohppafáhta-viidosaš lievlabohcci dasa. ¶
Go maŋit áiggi lean oaidnán mo guhkegaska mánáid skuvladilli lea buorránan jagis jahkái, de lean eambbo go oktii imaštallan ahte mo dat gal miige leažžat dearvan rihpihan min skuvlaáiggi čađa dan dilis mii mis lei. ¶
Na, muhto eai go min váhnemat váidalan diekkáraš dilálašvuođaid dihtii sin mánáid skuvlaáiggis? Mun in goitgen muitte goassigen gullan ahte oktagen albmoset ovdanbuvttii maidegen váidalusaid. Sámeálbmogis lei dan áiggi uhcán diehtu man geainnu mielde dákkár váidalusat livčče galgan ovddiduvvot. Boaittobeale sámiid gaskkas ii lean oktagen dan mađe dárogielalaš ja čállinčeahppi ahte livččii sáhttán guimmiidis veahkehit diekkáraš áššiiguin. ¶
Dasa bođii velá ahte sámi oaidnu daláš áiggi ráđđejeaddji ásahusaid ja mearrádusaid hárrái lei dákkáraš go maid okta Deanodatáhkku dajai isidis birra go dat váccii máŋga miilla čađa ávdin meahci ja vári badjel gieldabáhpain hállat ovtta ášši birra mas son ii lean ovtta oaivilis báhpain. Áhkku beanta suorganii isidis roahkkatvuođa dihtii ja váidalii siidaguimmiidasas: «Vuoi, vuoi, dat Máhtte lea mielaheapmi! Dat vulggii báhpain bealkit guhte lea Ipmila sadjásaš eatnan alde.» ¶
((1)) «Skuvlavuoruin» oaivvilda dás áiggi goas oahppit vázze skuvlla vuoruid mielde, dán háve vihtta vahku. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Mimmi Bæivi (Govva: Basia Głowacka) ¶
Muotkevuonas ((1)) Sievjjus Hámmárfeasttas mii leat fitnan náittospára Mimmi ja Anton Bæivi luhtte ja ságastallan guhká Mimmiin ja veahá Antoniin. ¶
Mimmi Johanne Bæivi riegádii 1950:s, ja šattai bajás Sievjjus, álggos Njižževuonas, maŋŋil Muotkevuonas. Son váccii 9-jagi vuođđoskuvlla Fjordtun internáhtas Lávželuovttas Fálás. De váccii jagi gymnása ja jagi gávpeskuvlla, ja dan maŋŋá ii šaddan eambbo skuvllaid vázzin. ¶
Mimmis lea leamaš máŋggabealat fidnoeallin; bargan dáhkádusain, guolleindustriijas, smávvadálolažžan, goahkkan ja maŋimus jagiid Redningsselskapas (gádjunsearvi). Máŋggabealat lea maiddái leamaš su politihkalaš karrieara. Son lea máŋga jagi politihkken Bargiidbellodagas ja lea válljejuvvon iešguđetlágan politihkalaš doaimmaide: vuos suohkanstivrii, dasto Sámediggái ja loahpas Stuoradiggái. Son lei Sállannuori suohkana maŋimus sátnejođiheaddji ovdal go suohkan ovttastahttojuvvui Hámmárfeasttain 1992:s. ¶
Dalle go Mimmi lei njealjejahkásaš, jámiiga su váhnemat, ja son fárrii dalle Muotkevutnii, gos šattai bajás áhku ja edno luhtte. – Mis han lei oalle buorre dilli mánnávuođas. Mii eat goassege lean riggát, muhto eliimet oadjebasat. Dovddaimet birrasa, dálkki ja biekka ja diđiimet gos háhkat biepmu. In goassege gullan ahte mu bearaš anii iežas geafin. ¶
– Áhkku ii goassege čiegadan ahte son lei sápmelaš. Ieš máhtii dušše sámegiela dalle go son 1906:s álggii skuvlii mas visot lei dárogillii. Álgojagit ledje garrasat, go oahppit eai ipmirdan oahpaheaddji, ja sámegiela hupmat gaskaneaset lei gildojuvvon . Muhto skuvla dalle ii bistán go 5-6 vahku jagis. ¶
Skuvla lei dalle Jánsanjárggas, olggumuš Muotkevuonas. Doppe lei okta oahpaheaddji ja vel dálueamit. Ii lean stuora viessu, muhto dat galggai doaibmat sihke skuvlan ja internáhttan. Lei dušše okta luohkkálatnja, ja dat lei maiddái bártniid oađđinlatnja. Nieiddat ođđe lovttas. Skuvla lei guovddaš báikkis njárggas guovtti vuona gaskkas, ja go áhčit ledje guollebivddus, de fitne dávjá skuvllas guliin. Muđui fertejedje oahppit váldit borramuša mielde ruovttus. Lei dávjá sáltebiergu. Sii merkejedje biergobihtáid iešguđet ivnnat láiggiin, vai juohkehaš galggai oažžut iežas bihtá go lei vuššon. ¶
Áhkku áinnas livččii háliidan oahppat, muhto giellaváttisvuođaid geažil ádjánii guhká ovdal go oahpai maidege skuvllas. Son oahpai dušše vuođđoáššiid; lohkat, čállit ja rehkenastit. Eambbo ii oahppan, ja dalle ii lean goassege sáhka ahte galggašii skuvlla vázzit eambbo go čieža jagi. Nugo eatnasat dan áiggis, son jurddašii ahte fertii oahpahit mánáidasas dárogiela vai šadde eambbo oahppat skuvllas. Danin son dárostii iežas mánáide ja áhkkubiidda. ¶
Mimmi áhkku, Martha Johannessen, oappáidis Ella ja Inggá gaskkas ¶
(Govva: Fotograf Einan, Hámmárfeasta, luoikan Mimmi Bæivi) ¶
Fjordtun internáhtta Lávželuovttas lei stuora stáhtainternáhtaid gaskkas, mat ceggojuvvojedje 1900-logi álggos dáruiduhttit sámiid ja kvenaid. Nu go eanaš internáhtat Finnmárkkus dat maid boldojuvvui soađis, ja álgoáiggi soađi maŋŋá lei internáhttaskuvla bráhkain. ¶
– 1950-logu loahpas lei dáppe garra riidu internáhttaskuvlla sajusteami birra. Bráhkkaskuvla ja bráhkkainternáhtta lei leamaš Lávželuovttas. Go bistevaš skuvla galggai huksejuvvot, de gáibidedje Sievjju-olbmot ahte skuvla galggai huksejuvvot dohko. Dan áiggi ledje 60–70 máná dušše Muotkevuonas. 1957 čavčča álggahedje váhnemat skuvlastreaikka. Mun ledjen álgán skuvlii dan čavčča, ledjen dušše guhtta vahkku vázzán skuvlla go streaika álggii. Muhto šattai váttisin. Lei ođđa skuvladirektevra. Son ii vuollánan, son doalahii oainnu ahte visot galggai čohkkejuvvot Lávželuktii. Streaika ii beaggán mediain ge. Streaika bisttii gitta skuvlajagi lohppii, dan maŋŋá fertejedje váhnemat vuollánit, ja de mieđihedje mánáideaset sáddet Lávželuktii. ¶
Váhnemat, geat ledje streiken, ráŋggáštuvvojedje garrasit, sii sáhkkohalle. Muhto eiseválddit eai fidnen olbmuid máksit daid sáhkuid, ja sii geat eai máksán fertejedje mannat giddagassii. Lei muhtin Njižževuotnalaš gii biehttalii máksimis, ja de fertii čohkkát giddagasas Hámmárfeasttas. Go son bođii ruovttoluotta, jearai áhkku mo lei leamaš. Juo, logai, lei buorre dilli giddagasas. Dalle áhkku mearridii ahte son maid galggai giddagassii. Son vulggii fatnasiin Hámmárfestii, manai politistašuvdnii ja logai ahte son galggai čohkkát giddagasas skuvlastreaikka dihtii. Muhto sii han eai gárron bidjat boares áhku giddagassii, ja lohke ahte don gal beasat ráŋggášteamis, sáhtát mannat ruoktot. – Muhto mo galggan beassat ruoktot, jearai áhkku, dohko ii mana fanas odne. Boađus lei ahte politiija fertii máksit hotealla áhkkui, gii lei hui duhtavaš go bođii ruoktot. In jáhke ahte geahččaledje ráŋggáštit eanet váhnemiid dan maŋŋá. ¶
Eatnasiin, geat ledje skuvlastreaikkas, lei sámi duogáš. Muhto sámi áššit dattetge eai namuhuvvon streaikkas. Dat han lei dan áiggi go visot galggai leat dárogillii, ja skuvllas livččii leamaš seamma sisdoallu vaikko gos dat livččii leamaš. Dan maid váhnemat sávve lei skuvla mii lei nu lahka ruovttu ahte mánát livčče sáhttit orrut ruovttus. ¶
Bistevaš internáhtta, mii huksejuvvui 1950-logu loahpas Lávželuktii, lei doaimmas 1985 rádjái. Mimmi váccii olles vuođđoskuvlla Fjordtunas. ¶
– Danin go fertiimet olles skuvlaáiggi orrut internáhtas, de šattai stuora gaska min ja ruovttugili beaivválaš eallima gaskkas. Dalle go mun ledjen mánáidskuvllas lei ain boares vuorroskuvlaortnet, vácciimet njeallje vahku skuvlla ain hávil. Dat mearkkašii ahte oappát ja vieljat geat ledje iešguđet vuorus sirrejuvvojedje, sii vázze skuvlla vuoruid mielde ja oaidnaledje dušše fal juovllaid, beassážiid ja geasseluomus. ¶
Skuvllas oahpaimet dušše fal girjjiin – seamma girjjit geavahuvvoje miehtá riikka. Báikkálaš olbmuid máhttu ii goassege árvvusadnojuvvon. Ii oktage atnán báikkálaš olbmuid máhtu dakkárin maid sáhtášii ovdánahttit viidáseappot skuvlavuogádagas. Mis máhkaš ii lean iežamet historjá. Áhkku han lei hui dihtomielas man árvvolaš lei báikkálaš kultuvrra ja máhttu, dat dagahii álkibun midjiide fuobmát mii váillui skuvllas. Lei ollu sáhka das ahte mii galggašeimmet gazzat oahpu, ja váhnemat váidaluvvojedje go eai movttiidahttán ohppiid. Nu eiseválddit hoige ovddasvástádusa ja siva ohppiide ja váhnemiidda, eai ge jearran mii lei boastut skuvllain. ¶
Ii lean ge nu heitot internáhtas orrut. Mus leat eanaš buorit muittut das. Doppe leimmet máŋga máná ovttas, ruovttus ledje unnán mánát geaiguin stoahkat. Ii lean goassege nu ahte in háliidan mannat skuvlii go boahtte skuvlavuorru lahkonii – dalle illudin deaivvadit ustibiiddánguin. ¶
Álgojagiid lei hui gárži, oruimet 12–14 oahppi seamma lanjas. Muhto de huksejuvvui ođđa internáhtta ja dan maŋŋá eat lean go 2–4 oahppi seamma lanjas. Dat han lei hearrá dilli. Oahpaimet goit eallit ovttas earáiguin, sáhttá dadjat ahte bajásgesiimet iežamet. Mánát geat orro Lávželuovttas gal gáđaštedje min veaháš. Internáhtta lei min, ja dovddaimet ahte skuvla maiddái gulai midjiide internáhttamánáide, eambbo go sidjiide geat orro Lávželuovttas. Ledje fásta internáhttaoahpaheaddjit geat čuovvuledje min maŋŋágaskabeivviid. Juohke beaivvi lei biddjon beannot diimmu leaksolohkamii, ja dalle lei álo muhtin oahpaheaddji doppe, geas sáhtiimet jearrat veahki jus dan dárbbašeimmet. ¶
Internáhttabargiid gaskkas ledje moattis geat duođaid beroštedje mánáin. Muhto dasa ii liikon internáhttahoavda, go sii gusto bealkkahalle go válde mis vára beare bures. ¶
– Dalle go mun vázzen skuvla ii lean fearga ii ge geaidnu deike. Álgojagiid sáddejuvvuimet sáhttofatnasiin «Streif», boares njoazes fatnasiin, mii sugadii issorasat go bosui, ja dábálaččat lei ollu biegga dáppe. Skiipahoavda lei ieš okto fatnasa bargoveahka, ja gitta 30 máná giddejuvvojedje vuolit latnjii. Doppe fertiimet birget ieža ja veahkehit guđetguimmiideamet, stuorimusat fertejedje váldit unnimusain vára. Doppe lei omman, ja fertiimet fáktet nu ahte ii oktage boaldán iežas dahje vuoksán ommana ala. Máŋggas han buohccájedje, ja dalle lei buoret vuovssadit láhttái go ommanii. Eat sáhttán hivssegastit. Maŋit jagiid šattai veahá buoret, go dalle šattai internáhta dálluhoaiddár Teodor Trondsen mielde mátkkiide. Son duođaid beroštii mánáin, muhto dan gal ii livčče galgan dan áiggi, go ledje máŋggas geat gehčče sutnje bastilis čalmmiiguin dan dihte. ¶
Olbmot han orro máŋgga unna gilážis, eai lean galle báikki gos lei dan mađe ruggu ahte sáhttofanas beasai gáddái. Fanas fertii danin orustit fávllis dan botta go váhnemat suhke fatnasa lusa váldit mánáid vuostá dahje sáddet mánáid. Go lei vuorromolsun skuvllas, de fanas buvttii ja vieččai mánáid oktanaga, nu ahte go muhtimat vulge fatnasis, de earát bohte fatnasii, ja fanas lei sullii seamma dievva olles áiggi. Muhtin mánáin ledje nu unnán «skuvlabiktasat» ahte oappát ja vieljat geat vázze iešguđetge skuvlavuoru, lonuhedje jáhka nuppiideasetguin go ledje guođđimin sáhttofatnasa dahje vuolgimin ođđa skuvlavurrui dainna. ¶
Maŋŋil heaittihuvvui sáhttofanasortnet, ja mii mánát fertiimet iehčanassii mannat skuvlii báikkálaš fatnasiin. Dat manai Hámmárfeasttas, ja dohko fertiimet vázzit skuvllas. Mátki Hámmárfestii sáhtii leat hui lossat, erenoamážit dálvet, go ii lean albma geaidnu. Ii oktage dárkkistan ahte mii beasaimet rievttes fatnasa fárrui. Oktii galge buot mánát mannat ruoktot juovllaide, ja sii ledje mannan gávpogii gávdnat iešguđet fanassáhtu. Muhto go internáhtabargit galge bassat internáhtas, de gávdne oahppi gii galggai leat vuolgán fatnasiin Skihččolii. Son lei vázzán gávpogii, muhto ii lean gávdnan fatnasa, ja de máhcai internáhttii. ¶
Muhto báikkálaš fanas ii mannan gáddái juohke dálu lahka, ja máŋgasiidda sáhtii šaddat guhkes ja losses mátki ruoktot dan gáddebáikkis gosa fanas lei guođđán sin. Sáhtii šaddat gállit moadde kilomehtera muohttagis, mii sáhtii leat gitta mehter gassat. Mii oruimet lahka das gos fanas bođii gáddái, muhto mánát Gáŋkkus fertejedje vázzilit min luhtte. Moddii fertejedje orrut min luhtte moadde beaivvi jus dálki lei beare heitot vázzit. Dalle logai áhkku: – Ii leat nu váralaš gáŋkolaččaiguin, sii leat nu unnit ahte čáhket margariidnakássii. Ii lean vuos dábálaš ahte olbmuin lei telefovdna, de mii eat beassan dieđu addit váhnemiidda ahte mánát ledje dorvvolaččat min luhtte. Gullá muitalussii ahte fanasbileahta fertiimet ieža máksit. ¶
Dál ii oktage sáddešii mánáid dán láhkái. Muhto šattaimet goit iešheanalažžan dán láhkái. Ja oahpaimet veahkehit guđetguimmiideamet. ¶
Skuvlla bealis lei oaidnu áibbas čielggas: Váhnemiin ii lean makkárge dahkamuš skuvllas. Heađis sáhtte beassat finastit internáhtas, muhto eai fal skuvllas. Dát lei čielga diehtu ohppiide: Váhnemat eai máhttán maidege maiguin sáhtáše veahkehit mánáid oahppamii, sin máhttu ii lean man ge veara. ¶
– Ovdal go galgen skuvlii álgit, bessen gullat: – Don fertet oahppat lohkat ja čállit ovdal go boađát skuvlii – go oaččut «frøken Anderssen». Ja nu ožžon ge, 1. luohká rájes 3. luohká rádjái mus lei Anna Anderssen. Son lei dalle juo leamaš doppe moaddelogi jagi, son dovddai báikkálaš diliid ja dovddai bearrašiid. Son lei maiddái leamaš mu eatni oahpaheaddji. Anna lei garra nisson. Jus oahppit eai meannudan juste nu go galge, de fertejedje heahpatčihkii. Muittán muhtin nieidda gii sáddejuvvui heahpatčihkii, son balai nu ahte cissai buvssaide. Láhtti lei vitnjut ja buohkat oidne ahte golggai láhtti mielde eret čiegas. Anna sáhtii loktet mánáid beljiid duohken. Eará ráŋggáštus lei skáhppii giddejuvvot. Oahppi fertii čohkkat roaŋkut vuolimusas girjeskábes ja Anna lássii uvssa. ¶
«Frøken» Anderssen ii lean háleštanmuttus skuvlajođiheddjiin. Soai eaba oba ságastallan, muhto reivvestattaiga, ja mii mánát fertiimet mannat feaskára rastá reivviid addit. Juohke iđit ferteje muhtin internáhta nieiddat mannat Anna ruoktot su viežžat skuvlii, ja go skuvlabeaivi lei nohkan, de ferteje čuovvut su ruoktot fas. ¶
Buohkat dihte ahte Anna Anderssen lei sápmelaš Deanus, muhto dan birra ii galgan hupmat jitnosit. Oktii lei muhtin máinnašan su «finn»an. Dan son namuhii luohkás ja de son logai geain min luohkás lei sámi duogáš. Muhto son deattuhii dušše fal áhčiid duogáža. Mu birra logai ahte Mimmi ii leat sápmelaš, go su áhčči bođii Ánddás. Dalle vuosttaldedje eará mánát, go sii han dovde mu eatni soga. ¶
Ohppiide geat ledje čeahpit skuvllas, Anna gal sáhtii leat buorre oahpaheaddji. Muhto daidda geaidda lei lossat oahppat, ii lean olu veahkki oažžumis, sii fuonášuvvoje, ja erenoamáš váivi lei mánáide geain lei sámi duogáš. Ii dárbbašan eahpidit ahte Annai lei dážavuohta mas lei árvu. ¶
Anna Anderssen, 1971. ¶
(Gova luoikan Ragnhild Sandøy) ¶
Mis ledje oalle bistevaš oahpaheaddjit, dušše fal golbma luohkkájođiheaddji ovcci jagis. Nuoraidskuvllas ožžon Asbjørn Anderssen luohkkájođiheaddjin, son lei Anna vielja, Pavel Anderssena, bárdni. ¶
Dalle go álgen nuoraidskuvlii, mun gullen Sállannuoris nuppi jahkodahkii, mii váccii 9-jagaš nuoraidskuvlla. Dalle ledje kursaplánat nuoraidskuvllas, ja mii bággejuvvojedje válljet plána 1, 2 dahje 3 dárogielas, matematihkas ja eŋgelasgielas. Ráđđeaddi áiggui mu válljet 3. dási plána, muhto mun lohken ahte háliidin 2. dási plána, dan dihte go háliidin oahppat ovttas iežan ustibiiguin. Dat lei mu bealis muhtin lágan miellačájáhus dan vuogádaga vuostá mii háddjii min. ¶
Go skuvlaloahppa lahkonišgođii de mii dieđusge illudeimmet geargat. Muhto gávpogii fárret ja áibbas okto čohkkát hybelis, dat han lei vearrát go internáhtas orrut. Dattetge lei nu ahte go álggiimet joatkkaskuvlii, de mii leimmet nu guhkás gáidan ruovttubirrasis ahte mis ii lean šat miella mannat ruoktot vahkkoloahpas. ¶
Go jurddašan dan skuvlla mii mis lei, de gal lea ártet ahte šattaimet olmmožin. Muhto ii mannan seamma bures buohkaiguin, ja skuvla ferte váldit stuora oasi sivas ahte máŋggas maŋŋil leat ožžon psykalaš váttisvuođaid ja alkoholaváttisvuođaid. ¶
– Skuvllas Lávželuovttas ii lean goassege sáhka báikkálaš dilis ja báikkálaš historjjás. Doppe eat goassege oahppan čevllohallat min iežamet vuođus, baicce vásiheimmet ahte duogáš mii mis lei, máhttu mii mis lei meahci ja birgema birra, lei heittot, juoga maid mii galggaimet heahpanit, juoga maid galggaimet vajálduhttit. Jurddašan man ollu min máttarmáttut máhtte maid ii oktage šat máhte dál, dušše dan dihte go dát máhttu ii adnojuvvon man ge vearan ja danin ii fievrriduvvon viidáseappot. ¶
Eanaš oahpaheaddjit bohte eará guovlluin, muhto muittán ahte mis lei muhtin oahpaheaddji gii lei Sievjjus eret. Son oahpahii mu, muhto ferten lohkat ahte son ii lean ollu báidnon dan árvovuđđui mainna mii šattaimet bajás. Son lei čeahppi lohkanmeari-áššiin, muhto ii namuhan báikkálaš diliid. Dalle go son lei leamaš min luhtte ja ságastallan áhkuin, de áhkku celkkii ahte oahppu lei vahágahttán su. Buot oahpaheddjiid gaskkas, geaid lean deaivan oahppin, eadnin ja báikkálaš politihkkariin, lea dušše okta gean lean dovdan ahte ii čuvvon visot mii bođii guovddáš eiseválddiin. Dat lei Bertil Johansen Fjordtunas. Dovden ahte son speadjalasttii sámi árvvuid. ¶
– Mánnávuođa rájes ledjen hárjánan gullat sámegiela, vaikko mii mánát humaimet dušše dárogiela. Muittán oktii 12–13-jahkásažžan ahte geahččalin dadjat juoidá sámegillii muhtin boares divdui. Muhto ii sáhte leat šaddan áibbas riekta, go son boagustii mu nu sakka ahte mearridin ahte dan in goassege áigon geahččalit šat. Muhto ipmirdan measta visot mii daddjo sámegillii. ¶
Mu áhku ja ádjá buolvvas hupme eatnašat Sievjjus sámegiela. Váhnenbuolvvas jávkkai sámegiela Njižževuonas, muhto bisttii veaháš guhkit Muotkevuonas. Muhto mu ahkásaččaid gaskkas leat dušše moattis geat máhttet sámástit, ja máŋggas geat eai ipmir ge. Sin gaskkas geat dál leat vuollil 50 jagi lea giella measta áibbas jávkan. ¶
Gielain jávkkai maiddái buorre muddui sámi identitehtta. Máŋggas eai háliidan dovddastit ge ahte sis livččii sámi duogáš, dat lei dakkár man birra ii galgan hupmat. ¶
Vaikko 1957/58 skuvlastreaikka boađus lei ahte váhnemat vuoittahalle ja ráŋggáštuvvojedje, de sii eai vuollánan. Gáibádus ceggejuvvui máŋgii ja Mimmi beroštupmi skuvlii lei okta sivva dasa ahte son 1979:s válljejuvvui Sállannuori suohkanstivrii. ¶
– Doppe lei dalle ain stuora vuosteháhku dan jurdagii ahte galggašeimmet hukset skuvlla deike. Dat biddjojuvvui Lávželuovtta industriijaguovllu ja ásodatbáikki vuostá. Ágga lei dakkár, ahte álggos fertiimet oažžut industriija guovddážii nu ahte suohkan oaččošii eambbo vearroruđaid, dan maŋŋá soaitá bázášii ruhtabinná doaresbealbáikkiide. Loahpas suohkan mieđihii hukset skuvlla davit Sivjui. Muhto gosa? Ledje guokte gili, Njižževuotna ja Muotkevuotna, 15 km daid gaskkas, ja goappašat háliidedje skuvlla. Dolin lei skuvla leamaš njárggas vuonaid gaskkas, muhto doppe eai lean eará viesut, ii ge lean vuogaš viessohuksenbáiki. Giliid gaskasaš riidu bisttii moadde jagi. Go huksejuvvui geaidnu Njižževuona ja Muotkevuona gaskii feargaoktavuođain Fálái, lei ášši čoavdinláhkái. Geainnu ledje giliolbmot gáibidan 1919 rájes, dat gárvvistuvvui 1984:s. Dán láhkái šattai beaivválaš skuvlasáhttu vejolažžan. Loahpas skuvla huksejuvvui Njižževutnii. Dat nammaduvvui Daltun skuvlan ja rahppui 1985:s. Lea leamaš gitta 26 oahppi, muhto 2006:s eai lean go 14. ¶
Muotkevuotna gehččon Roavis. ¶
(Govva: Svein Lund) ¶
Njižževuotna Daltun skuvllain duogážis. ¶
(Govva: Svein Lund) ¶
Mun ledjen skuvlla huksenlávdegottis. Dalle jurddašin áhku ja streaikka birra. Áhkku ollii juste vásihit ahte skuvla huksejuvvui, son jámii jagi maŋŋil go skuvla lei gárvvis. ¶
Moadde jagi maŋŋil go Daltun skole lei doaibmagoahtán, lágiidii skuvla fáddávahkku «Máttarváhnemiid Sievju». Lei hui stuora beroštupmi olbmuid gaskkas searvat dasa. Buohkat ohce boares diŋggaid ja muitaledje dološ áiggis. Dalle go dát galggai ovdanbuktojuvvot lei giliviessu spagga dievva. Eai fal dušše váhnemat, áhkut ja ádját boahtán, muhto maiddái olbmot geain eai lean mánát eai ge mánáidmánát skuvllas. Máŋggas bohte guhkkin. Dát čájeha man stuorra dárbu olbmuin lea oahppat mii lea min iežamet, dát lea máhttu maid skuvla ja stuoraservodat leat rivven mis. ¶
Dan maŋŋá lea skuvlla čanus báikkálaš servodahkii dađe bahábut leamaš nu ja ná. Lea dušše okta oahpaheaddji gii boahtá dán guovllus, ja oahpaheaddjit dihtet unnán báikkálaš kultuvrra ja historjjá birra. Go sii galget gieđahallat fáttáid mat gusket sámiide, de sii eai nagot fokuseret. Ovdamearkka dihtii galggai leat sámi beaivi skuvllas, dalle lei visot Guovdageainnu ja boazodoalu birra. Jerren rektoris manne sii galget guossohit bohccobierggu sámi beaivvis. Manne eai sáhttán vuoššat guoli. Ii fal, dat ii livččii sámi, vástidii. Ja dát dáhpáhuvvá skuvllas gos eanaš ohppiin lea mearrasámi duogáš. ¶
– Ii leat leamaš álki leat almmolaš sápmelažžan Hámmárfeastta gávpogis, ii ge ovddeš Sállannuori suohkanis. Dalle go sámi jienastuslohku álggahuvvui, dieđihin dakkaviđe dohko, ja de jerren áhkus maid son oaivvildii. Son logai ahte in galgan jáhkkit ahte lei álki rievdadit dan maid mii leimmet máŋggaid buolvvaid čađa oahppan, ahte sámevuohta lei unnitárvvosaš, mas galggašeimmet geahččalit eret beassat. ¶
Go dieđihin sámi jienastuslohkui, láhttejedje mu fuolkkit nu máŋggaláhkái. Muhtimat jerre: Sáhtášin go mun maid dieđihit dohko? Earát suhtte munnje go ledjen almmostahttán sin sápmelažžan, ja muhtimat fas hirpmástuvve go eai diehtán ahte sis lei makkárge sámi duogáš, go dan eai lean váhnemeaset goassege muitalan. ¶
Sáhtášin muitalit máŋga fearána das maid sáhttá vásihit go almmolaččat cealká iežas sápmelažžan, sáhtán moadde ovddamearkka namahit. ¶
Jáhkovuotnalaš Ole Johan Nikodemussen lea čállán Fálesnuori, Porsáŋggu ja Muosáid sohkahistorjjá. Son háliidii maiddái čállit Sállannuori birra, muhto dalle oaččui čielga dieđu ahte dan ii dárbbašan ba smiehttat ge. Dáppe olbmot eai háliidan makkárge sohkahistorjjá mii sáhtášii almmustahttit man olusiin sis lei sámi duogáš. ¶
Dáppe lea olmmái gii áinnas muitala ruoššaid ja dánskalaččaid birra, geat bohte deike, ja geat ledje su máttut. Muhto jus mii jearrat sus geaiguin dát sisafárrejeaddjit náitaledje, de son hárdašuvvá albmaláhkái. Sii eai galgga namuhuvvot. ¶
Nils Andersen Muotkevuonas lei gávpejas ja lei Sievjju-gávtti maŋimuš geavaheddjiid gaskkas. Dás sárdnida Gonagassii Troandimis 1945. ¶
(Gova luoikan Andre Larsen) ¶
Mimmi Bæivi čájeha Sievjogávttis. ¶
(Govva: Basia Głowacka) ¶
– Dáppe Davit Sievjjus lea mis iežamet sámegákti. Dat lei dábálaččat anus 1900-logu álggu rádjái, muhtimat geavahedje gávtti 2. máilmmisoađi rádjái, dušše moattis soađi maŋŋá. Mu áhkku goarui gávttiid, muhto son goarui eanaš Guovdageainnu-gávttiid. Su maŋŋá ii lean oktage dáppe gii máhtii gávttiid goarrut, nu ahte go mun háhken Sievjju-gávtti alccesan, de fertejin dan goaruhit Guovdageainnus! Muhto eai leat máŋggas geat dovdet dán gávtti ja muhtimat eai leat dohkkehan ge ahte gávdno sámegákti dáppe. Dalle go mun vuosttaš háve ledjen gávttehassan Hámmárfeasttas, lei muhtin Sállannisu gii jearai mus makkár gákti mus lei. Go muitalin ahte dat lei Sievju-/Hámmárfeasta-gákti de son suhtai ja logai: – Ale gielis, dakkár ii gávdno. ¶
Muhto mearrasámiide ii leat leamaš váttis dohkkehuvvot sápmelažžan dušše iežamet birrasis. Maiddái sámegielat sámiid gaskkas Sis-Finnmárkkus lea leamaš váttis mearrasámiide dohkkehuvvot sápmelažžan. ¶
– Dalle go mun válljejuvvojin/bessen Sámediggái ledje doppe guovddáš olbmot geat jerre mus maid mun doppe. Dalle fertejin vástidit ahte ledjen válljejuvvon seamma vuođus go eará áirasat ge, ja muđui ii leat ii oktage sámediggeáirras geas lea eambbo sámi goargu go mus! ¶
– Mu bargu Redningsselskapas lea eanaš eastadeaddji bargu mánáid ja nuoraid gaskkas ovttasbarggus skuvllaiguin. Mátkkoštan ollu skuvllaid gaskkas. Oahppit besset fitnat gádjunfatnasis, ja mii oahpahit meara birra ja mo galgá sihkkarastit iežas. Dalle oainnán ahte ollu buolvvaidgaskasaš máhttosirdimis lea jávkame. Mánáin ii leat seamma oktavuohta mearain go ovdal. Lei suorggahahtti oaidnit ahte vearas nugo Bearalvágis eai lean mánát leamaš fatnasis eai ge rukkus. ¶
Dál leaba Mimmi ja Anton ieža šaddan áhkkun ja áddján, dán rádjái sudnos leat vihtta mánáidmáná, ja boarrásepmosat leat juo álgán skuvlii. ¶
– Háliidivččen leat mielde oahpaheame sidjiide dan maid ieš ohppen mánnán fiervvás ja muđui meahcis. ¶
Mimmi lea maiddái áŋgiruššan das ahte su áhkubat galget oažžut sámegieloahpu, muhto lea leamaš hui váttis dán ordnet. Njeallje jagi ohcaledje váhnemat sámegieloahpu mánáidasaset, muhto skuvla ii bargan maidege. Easkka go ođđa rektor álggii, de oaččuiga dieđu ahte galggaiga čálalaš ohcamuša čállit, ja easkka dan maŋŋá jođii sudno sávaldat viidáseappot skuvlavuogádagas. Go ii lean vejolaš fidnet sámegieloahpaheaddji skuvlii, de lágidii skuvla/suohkan gáiddusoahpahusa ja hospiterenortnega. Muhto dat lea dušše doaibman muhtin muddui. Nubbi áhkut, gii vázzá nuoraidskuvlla, lea ožžon gáiddusoahpahusa, muhto nubbi, gii vázzá mánáidskuvlla, ii leat ožžon makkárge fálaldaga vaikko lea juo jahkebealle gollan ((2)) . ¶
Anton Bæivi (Govva: Basia Głowacka) ¶
Anton Marensius Bæivi lea riegádan 1941:s ja šaddan bajás áhkus ja ádjás luhtte Muotkevuonas. Skuvlla váccii álggos Girkovuonas Sállanis, dasto Fjordtun internáhtas. Son lea eanaš bargan guolásteaddjin ja mearraolmmájin, ja sus lea mašinistaoahppu Croftholmenis Porsgrunn lahka ja maŋŋil Oslo maskinistskoles. Moadde jagi barggai divohagas gáttis, ovdal go vulggii fas meara ala dassái go manai ealáhahkii 2003:s. ¶
– Mánnávuođas orron eanáš áhku ja ádjá luhtte. Soai leaigga gávttehasat ja humaiga dušše fal sámegiela, ja dan rádjái go šadden njeallje jagi boarisin máhtten unnán dárogiela. Dárogiela ohppen easkka eváhkoáiggis 1944-46, go leimmet Lulli-Trøndelagas. Dattetge humaimet ain sámegiela bearrašis. ¶
Dalle go galgen skuvlii álgit lei ođđasishuksenáigi ja skuvllat eai lean vel gárvvisin huksejuvvon. Álggos vácciimet moadde vahku Girkovuona skuvllas Sállana davágeahčen. Doppe lei muhtinlágán internáhtta, muhto eai baljo lean vuos stohpogálvvut. Muittán ahte fertiimet čuoččudettiin boradit. Skuvlafálaldat maid doppe oaččuimet lei nu heitot, ja bisttii nu oanehaččat ahte ii dohkkehuvvon 1. luohkkán, ja jagi maŋŋil fertiimet vázzit 1.luohká ođđasit Fjordtun internáhtas, mii dalle lei gárvvis váldit min vuostá. Lei skuvlabráhkka maid ligge muorraopmaniin, ja vuosttas jagiid lei issoras gárži doppe. De huksejuvvojedje skuvllat Sállanii ja dalle šattai buoret sadji midjiide Fjordtunas. ¶
Vuosttaš oahpaheaddji mii mus lei Fjordtunas lei Pavel Anderssen. Lei váttis fidnet oktavuođa suinna. Son han lei sápmelaš Deanus eret, muhto dakkáriid birra ii oktage hupman. Mii eat goassege gullan sáni dan birra, eat ge gullan sus sáni ge sámegillii. ¶
Fjordtun bráhkkainternáhtta 1949. ¶
(Gova luoikan Hammerfest historielag) ¶
Mii eat ipmirdan dalle man dehálaš lea doalahit eatnigiela. Dalle go nuorran mannen meara nala, in baljo gullan sámegiela máŋgga jahkái, ja dađistaga dat jávkagođii. Geahppánedje maid sámegielagat min guovllus. Dál mii leat dušše njealjis dán bealde Sievjju geat máhttet sámegiela. Dat lea Emma ja Fredrik ((3)) geat leaba badjel 80 jagi boarrásat, ja ránnjá dáppe gii lea guđátlohkái, muhto son gal eanáš dárosta. Go giella lea nu unnán anus, de šaddá váttis gávdnat sániid. Muhto mun goit ain sámástan boazosápmelaččaiguin geat leat dáppe gesset. Máhtán maiddái lohkat sámegiela. Mis lei Nuorttanaste ruovttus go šadden bajás, buot áhkut dáppe han lohke Nuorttanaste dan áiggi. ¶
Go mannen meara nala fertejin jođánit oahppat eŋgelasgiela. Dan in lean oahppan álbmotskuvllas, lei easkka mašinistaskuvllas ahte ožžon eŋgelasgiela fágan. Muhtin oahppit máhtte ollu eŋgelasgiela, earát fas hui unnán. Oahpaheaddji logai: Mii álgit 3. luohká lohkanmeriin, vai buohkat sáhttet čuovvut mielde. Muhto lei dattetge lossat álggus. Dađistaga unnui norgalaš mearraolbmuid lohku, eanet ja eanet olgoriikkalaččat barge norgga fatnasiin, ja de šattai eŋgelasgiella min bargogiellan. Muittán muhtin fatnasis leimmet 43 olbmo 27 riikkas. Maŋimus fatnasis gos bargen, leimmet dušše golbma norgalačča, earát ledje polskalaččat. Muhto dál go lean leamaš muhtin jagiid gáttis, de lea šaddagoahtán lossat hupmat eŋgelasgiela maid, nu ahte dál doalahan millosepmosit dárogiela. ¶
((1)) Báikkálaš sámegiel suopmana mielde: Muorkevuonna. ((2)) Geahča maŋimusas artihkkalis Hámmárfeasta – gávpot man skuvlahistorjjás leat ollu čázetnjunit ((3)) Geahča sudno muitalusa eará artihkkalis dán girjjis. Fredrik Nilsen jámii 2009:s. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Sverre Somby čájeha mo son giddejuvvui giehtaruvddiiguin áidái Kárášjogas. (Govva: Amund Johnskareng, Min Áigi) ¶
Elfrid Boine, 2007 (Govva: Basia Głowacka) ¶
Sverre Somby lea riegádan Kárášjogas geasset 1945. Son lea bajásšaddan Bieskkenjárggas, gilážis sullii 20 km márkanis. Doppe son orui etniinis, oappáinis ja vieljainis. Su áhčči jámii árrat. ¶
Sverre lea bargan meara alde, viessogálvosnihkkárin ja dáiddárin. Daid maŋemuš jagiid son lea bargan Kárášjoga vuođđoskuvllas fágaoahpaheaddjin. ¶
Jearahalli Elfrid Boine (r. 1959) lea mieldoaimmaheaddji Sámi skuvlahistorjá- girjeráiddus. Son lea bajásšaddan Kárášjogas, ja lea leamaš oahpaheaddji vuođđoskuvllas ja ráđđeaddin Finnmárkku fylkkamánni bajásšaddan- ja oahpahusossodagas, ja dál bargá oahpahussekšuvnna jođiheaddjin Meløy gielddas Nordlanddas. ¶
Sverre muitala mánnávuođa birra Bieskkenjárggas oadjebas- ja friddjavuođas. Lei friddja eallin iešguđegetlágan doaimmaiguin. Árgabeaivi lei dievva astoáiggedoaimmaiguin nugo oaggun, stoahkan ja somás dágut mat ledje čadnon jahkeáigodagaide. ¶
– Geasset ledjen mielde veahkeheamen lájuin ja dálvet fertiimet buohkat oasálastit muohttaga hoigat ja guoddit muoraid vissui. ¶
Ruoktu lei seammálágan go eanaš ruovttut guovllus, eai lean várra nu ollu materialisttalaš dávvirat, muhto ruoktu lei nuppe dáfus devdon stuorrabearraša buriiguin. Lei ruoktu gos ledje ollu olbmot, ja lei áigi leat guldaleaddjin go rávisolbmot muitaledje máidnasiid. ¶
– Dalán maŋŋá mu 7-jagi riegádanbeaivvi, álggii ođđa árgabeaivi mu eallimis. Mun álgen mánáidskuvlii Kárášjogas. Munnje šattai dát áigi áibbas earálágan go dan friddja eallimii mii mus lei leamaš bearrašiin ovttas. Mus lei sámegiella eatnigiellan ja máhtten uhcán dahje ii bálljo dárogiela go bohten skuvlii. Kárášjogas eai lean galle oahpaheaddji geat hálle sámegiela. Oahpaheaddji Bardal ja Bjørn Aarseth ovttas Anna Mørkain ledje oahpaheaddjit geat hálddašedje sámegiela álggogeahčen 50 logu. Skuvlla lei ollislažžat dáža institušuvdna gielain maid mun in hálddašan. Muhto eai galgan mannat go moadde jagi ovdal go ledjen vajálduhttán sámegiela. ¶
Nugo lei eanaš mánáide geat orro boaittobealde, fertejin orrut internáhtas. Mun defineren iežan skealbma gándan. Ožžon jođánit váttisvuođaid go álgen skuvlii. Leigo skuvla ja internáhta mii ii lean heivehuvvon munnje vai ledjengo mun gii in heivehan iežan skuvlii ja internáhtii, dan ii leat buorre dadjat. ¶
Skuvllas in oahpan áktánasat, ledje sihke gielalaš ja láhttenvuogi váttisvuođat. Áidna fága masa liikojin ja mas ohppen, lei risttalašvuohta. Dan fágas ledje konkrehtalaš oahppanvuogit gos oahpaheaddji geavahii flanellográfa go muitalii biibalhistorjjá. Earretgo risttalašvuođas de šattai mus uhccán skuvla. Mus ii lean dat máššu mii gáibiduvvui leat oahppi, čuovvut mielde maid oahpaheaddji dajai ja dáhtui bargat. Seammálágan dilli lei maid internáhtas. Dan áigge lei dábálaš ráŋggáštit, ja dan mun bessen vásihit. Sáhtii leat ahte in beassan olggos, rissehallen, gaiko vuovttaid duohken ja eará fysalaš ráŋggášteamit mat eai geardda beaivečuovgga. ¶
– Mun in lean guhká skuvllas ovdal go gevrejuvvojin skuvllas ja internáhtas ja sáddejuvvojin ruoktot. Skábman 1954, 9-jahkásažžan gevrejuvvojin mun ja sáddejuvvojin ruoktot. Skuvla ja internáhta eai nákcen stivret mu. Mun ledjen ruovttus sullii guokte mánu ovdal go fas galgen gullat skuvllas. Bohte guokte albmá Bieskkenjárgii, soai leigga ožžon doaibman munno etniin fievrridit márkanii. Soai eaba muitalan manne mun galgen márkanii. Šattai surgadis fearán 9-jahkásaš gándii, geasa bijaiga vel giehtaruvddiid ovdal go vulggiimet ruovttus. Lei máŋimuš geardde mun oidnen ruovttu máŋgga jahkái. ¶
Go bođiimet márkanii, ijasteimme etniin muhtin oahppása luhtte. Beaivvi maŋŋá bovdejuvvui eadni čoahkkimii báhpa lusa gii lei skuvlastivrra ovdaolmmoš. Ovttas suohkanbáhpain oassálasttii čoahkkimii skuvlainspektevra Lydolf Lind Meløy mottiin eará albmáin. Dan botta go eadni lei čoahkkimis, ledjen mun goallostuvvon báhpaviesu áidái, mii lea oalle gasku márkana. Das čužžon mun dan botta eadni lei čoahkkimis. Dál in sáhte áddet manne máná fertejedje viežžat ruovttus ja bidjat giehtaruvddiide. Ja in ge ádde manne fertejin goallostuvvot áidái dego beana. Dat ii lean buorre dovdu. Mun in leat goassege beassan diehtit mii geavai dan čoahkkimis, muhto in eahpit ahte eadni bággejuvvui vuolláičállit báhpáriid mat duođaštedje ahte mun galgen sirdojuvvot erenoamášskuvlii Mossii. ¶
– Guovvamánu 2. beaivvi 1955 lei earru Kárášjogain, etniin ja eallimiin maid dovden. Maŋŋá go eadni lei čállán vuollái báhpáriid, ijasteimme maŋemuš ija Kárášjogas, dál muhtin eará oahppása luhtte. ¶
Mátki Mossii lei guhki ja mohkkái. Gielda lei doaimmahan munnje mátkeskihpára, ja Fru Isaksen lei jođus Osloi ja šattai mu mátkeskibir boahttevaš jándoriid. Ieš mátki máttás lei miellagiddevaš ja mátkeskibir lei hui šiega ja fiinna nisu, vaikko áddejin ahte in boahtán oaidnit bearraša guhkes áigái. Mátkkošteimme bussiin ja togain Suoma ja Ruoŧa bokte ovdal go bođiime Osloi ja ruovdemáđiistašuvdnii. Go olliime dohko, bođii muhtin almmái erenoamášskuvllas. Dovden ieš ahte ledjen bukton dego poastapáhkka. ¶
– Dan beaivve go vižžojin Østbanestašuvnnas Oslos, álggii maid badjel golmma jagi deattán. Skuvlii boahtin lei surgat. Mu givssidedje danin go hállen sámegiela, ja heajos dárogiela. Skuvllas jotke mu váttisvuođat. Dán vuoru lei giella mii šattai hehttehussan mu vejolašvuođaide oahppat. ¶
Våk skuvlaruoktu lei heaittihuvvon eanadoalludállu stuorra areálain. Skuvla lei Våler gielddas, Moss lahka. Skuvla ásahuvvui Varna skuvlaruoktun gánddaide geain ledje váttisvuođat, dahje nugo ieža čilgejedje – skuvlagánddaide geain ledje láhttenváttisvuođat. Oktiibuot ledje gaskal 40 ja 50 gándda skuvllas. Mun ođđen ovtta dan guovtti oađđinsálas ja muittán ain hája oađđinsálas. Máŋggas gánddain gužže seŋgii, ja ii lean oktage gii divššui sin seamma láhkai go ruovttus. Nu ahte seaŋggat ledje durdon guččain ja aktonas mánáid gatnjaliiguin. Ulbmil lei ahte gánddat skuvllas galge oahppat oahpahusa ja dálu aktivitehtaid bokte. Skuvllas ledje dušše gánddat gaskal 7-21 jagi. Sihke skuvla ja internáhta lei seammá guovllus. Skuvlla oktavuođas lei stuorra návet ja giettit. Mii fertiimet veahkehit earret eará buđetrájuin, ja eará doaimmaiguin mat gulle šibit- ja eanandollui. Jos lei dárbu, de sáddejuvvuimet dáluide lahkosis veahkehit buđetrájuin. Mii eat ožžon mávssu dán ovddas, ja soittii vel nu ahte skuvla anii ávkki min barggus dáluin. ¶
Go geavaheimmet nu olu áiggi dáluin birrasis, dat dagahii ahte ii šaddan nu olu áigi skuvlabargguide. Munnje, gii in lean oahpan nu olu skuvllas Kárášjogas, šattai sirdin Varnai dušše duođaštus dasa ahte mu skuvlavázzin gárttai váilevaš. ¶
Varna skuvla lei duođai skealmmaid šaddadanskuvla. Lei gievrramus riekti mii ráđđii sihke skuvllas ja internáhtas. Veahkaválddálašvuohta, sadisma, seksuálalaš illásteapmi lei dábálaš sihke boarrásat ohppiid ja doaibmaolbmuid gaskkas. Ii lean veara muitalit dan birra mii lei dáhpáhuvvan, lei ulmmeheapmi. Dat dagahii ráŋggášteami, ja lei dábálaš huškkohallat eará ohppiide ja doaibmaolbmuide. Doaibmaolbmuid ráŋggáštanvuogit sáhtte leat ealnnjehasat, juoga maid vásihin máŋgii. Máŋgii lohkkadedje mu latnji keallárii. ¶
Ovdamearka mo mii ráŋggáštuvvuimet rávisolbmuide, lei dalle go mun časken ovtta doaibmaalbmá bártni. Ráŋggášteapmi mu vuostá šattai dalle ahte vedde mu kealláris sullii golbma vahku. Báddi darvánii mu gorudii, ja sii fertejedje gaikut dan luovus. Mus leat otnábeaivvi mearkkat dan ráŋggášteami maŋŋá. Okta leat dat fysalaš mearkkat maid ožžon dan áigge go ledjen máddin. Eará leat dat hávit mat leat darvánan millii ja sillui. ¶
Neahtas gávdnojit ollu dieđut mo lei Varna skuvlaruovttus. NRK Østland-sáddagiin lea reportáša Varna birra gos ovddeš oahpaheaddji muitala dilálašvuođa birra skuvllas. ¶
«Henning Karlstad lei oahpaheaddji Våk skuvlaruovttus dalle go skuvla molssui nama Varnan 1950-logus... Maŋŋá barggai son erenoamášpedagogihkain oahpahusdepartemeanttas ja vuolitdirektevran Oslo biiregiddagasas. Son govvida skuvlaruovttu dego mánáidgiddagasa: - Maŋemuš jagiin ja maŋŋá go lean oaidnán vugiid mo gieđagušše olbmuid, de in eahpit gohčodit Våk mánáidgiddagasain. Deháleamos lei doallat ortnega ja systema, oahppu bođii nubbin.» ((1)) ¶
Norgga erenoamášskuvllaid várdosis čilgejuvvo Varna dán láhkái: Varna skuvla, Sperrebotn. 1909-1992. Gánddat láhtenváttisvuođain. Våk skolehjem (skuvlaruoktu) rahppui 15.12.1909 ovttasbargoprošeaktan 60 % stáhta ja 40 % gielda doaibman. 1951 erenoamášskuvlalága oktavuođas molsašuvai namma «Varna skole for barn med tilpasningsvansker» (Varna skuvla mánáide geain leat heivehanváttisvuođat). Stáhta válddii badjelasat buot goluid, muhto gielddas lei ovddasvástádus skuvlii gitta 1970 rádjai. Dalle molsašuvai namma «Varna offentlige skole» (Varna almmolaš skuvla). Dego eará KUD:ii gullevaš stáhta skuvllain sihkkojuvvui namma «offentlige» 1977:as, ja de šattai namma «Varna skole». Skuvla loahpahuvvui 01.08.1992. ((2)) ¶
– Dan botta go ledjen oahppin skuvllas, lei mus uhcán oktavuohta etniin. Ii lean telefovdna ruovttus, ja skuvlla njunnožat eai beroštan jos mun dahje dat eará gánddat eat beassan doallat oktavuođa iežamet lagamusaide. Lihkus lei mus dássedit oktavuohta Láilá-oappáin. Son čálii reivviid munnje, ja muitalii ságaid das mii geavai Kárášjogas. ¶
Áidna gii finai guossis lei Isak Østmo, ovddeš oahpaheaddji Kárášjogas. Son lei oktii skuvllas mu guossis, muhto munnje lei buorre sámástit, ja vel suinna gii dovddai mu ja mu bearraša. ¶
Geasset 1958 johten mu okto Mossas Kárášjohkii. Dán vuoru dovden iežan roahkkadin, ja ii lean váttis johtit okto dál go hálddašin dárogiela. Mátki lei guhki, ja álggos togain Oslos Troandimii ja das jotkkii mu mátki Hurtigrutain Hámmárfestii. Mun deiven Mákká Kirstte gii gárttai mu mátkeskibirin Hámmárfeasttas Kárášjohkii. Oanehis ja hohppos geasi maŋŋá, fertejin fas máhccat skuvlii. Jagis nubbái, eai lean nu stuorra rievdamat. Sii oidne ain min bargin ja rávisolbmot hoidejedje min garragieđain. In dán ge skuvlajagi beassan skuvlla vázzit, šadden eanáš bargat dálus, ja ráŋggáštuvvojin sihke smávva ja stuorra fearániin maidda ledjen oasálastán. Soames háve lei ráŋggáštus vuoiggalaš, eará háve ii. ¶
De álggii juohkebeaivválaš eallin fas máŋga jagi maŋŋá gánddaruovttus. ¶
Easkka geasset 1959 máhccen ruoktot. Dalle ledjen leamaš eret badjel golbma jagi. Boađus mu jagiin Varna gánddaidruovttus lei ahte mun ledjen massán eatnigiela oalát ja hállen dušše dárogiela. Manai measta jahkebealle ovdal go fas hállen sámegiela albmaláhkai. ¶
Mun ledjen oahppan ollu vugiid birget skealbma gándan, muhtto in vel máhttán nu ollu das maid ledjen galgat skuvllas leat oahppan. Mun in leat áibbas sihkar manne mun sáddejuvvojin ruoktot, lei várra psykologa gii dan áigge lei jođiheaddjin gii váikkuhii dasa. Šattai veahá buoret dilli Varna skuvlaruovttus go psykologa šattai jođiheaddjin. ¶
Ii lean álki boahtit ruovttoluotta maŋŋá go ledjen leamaš eret golbma jagi dábálaš skuvllas. Mun in lean oahppan doarvái nu ahte sáhtten čuovvot dábálaš oahpahusa ja mun in nagodan heivehit skuvlii. Mun čađahin skuvlla vuollegaš diehtodásis. Nugo hui olu eará Kárášjot-gánddat, mannen mun meara ala go gergen skuvllas. ¶
Varna skuvla eanandoallorusttegiin, sullii 1955. ¶
(Gova luoikan Våler ja Svinndal historielag) ¶
– Moadde jagi maŋŋá meara alde, vázzen mun Romssa mašinistaskuvlla. Lean álohii leamaš čeahppi gieđaiguin, ja álgogeahčái 1980-logu vázzen fidnoskuvlla šaddat viessogálvosnihkkárin. Álggos jagi Guovdageainnus, ja nuppi jagi Álttás. Lean álohii liikon tevdnet ja bargat garradujiin, nu ahte leat olusat geain leat iešguđetgelágan tevnnegat ja buktagat maid lean ráhkadan. Tevnnegat ja garraduodji šadde munnje dán suorggi máhtolašvuođa duođaštussan. ¶
Sverre Somby sárggastus. ¶
(Govva: Gunn Marit Bratsberg) ¶
Kárášjoga mánáidskuvla dárbbašii duodjeoahpaheaddji, ja mun ožžon sadjásašvirggi doppe. Bárgu sadjásašoahpaheaddjin attii munnje movtta lohkat pedagogihka, ja dan láhkai oažžut bistevaš virggi fágaoahpaheaddjin. Mun ožžon oalgguhusa váldit pedagogihka iežan buori bárgoskihpáris Piera Jouni Sombys. ¶
Dál barggan ain oahpaheaddjin dan seammá skuvllas gos mun oktii in ožžon leat oahppin. Ja seamma skuvla mii ovttaláhkai lei veahkaválddálaš váilevašvuođainis árvvoštallat erenoamášoahpahusa ja heivehuvvon oahpahusa nu ahte livččen sáhttit orrut birrasis maid dovden. Ahte mu oktii válde ruovttus dego stuorra skealmma giehtaruvddiin, gitta dasa ahte mun ieš barggan oahpaheaddjin otne čájeha ahte dat lea geavvan ollu skuvllas ja das man láhkai skuvla láhčá dili ohppiide. Mun lean ilus ja giitevaš ahte diekkár veahkaválddalašvuođat man čađa mun lean leamaš eai leat lobálaččat otne, ja ahte erenoamášskuvllat eai gávdno šat. ¶
((1)) http://www.nrk.no/nyheter/distrikt/ostlandssendingen/1.364952 ((2)) Sigvald Løkeland: Oversikt over Statens spesialskoler 1825–1992. http://www.skolenettet.no/nyupload/Moduler/Statped/Enheter/Statped%20Vest/Statens_spesialskoler1825_til_1992.doc. ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Romssa gávpogis lea gáhta mii lea ožžon Martinus Nissen Drejera nama, muhto goargu lea čállon dasa boastut. (Govva: Svein Lund) ¶
Fredrik Waldemar Hvoslef (Govva: Claus Knudsen / Riksarkivet) ¶
Álggu rájes lei sámi oahpaheddjiid oahpaheami guovddážis Runášši semináras, ja maŋŋelaš Tromssa semináras. Muhto maŋŋá go dáruiduhttináŋgiruššit 1851:s čohkkejedje Stuoradikki eanetlogu dáruiduhttigoahtit sámiid, háliidedje rievdadit oahpaheaddjioahpu nu ahte dat ovddidivččii dáruiduhttima. Mii buktit dás guokte dokumeantta mat čájehit mo muhtun dáža ámmátolbmot aktiivvalaččat vigge sámi oahpaheddjiid ájihit skuvllas ja hehttet sámiid ja kveanaid beassamis Tromssa seminárii. Vuosttaš reive lea Tromssa fáldi čállán seminárajođiheaddjái. Nubbi reive lea seminárajođiheaddji reive áššis, mii sáddejuvvui bismagoddedirekšuvdnii, mii dalle maiddái lei Davvi-Norgga skuvlla jođihangoddi. ¶
Jurista Martinus Nissen Drejer (1808–1872) riegádii Troandimis. Son lei prokurahtor ja maŋŋá šattai Romssa fáldin. Son lei Romssa suohkana sátnejođiheaddji 1849–50, ja 1854:s válljejuvvui Stuoradiggái. Drejer lei Guovdageaidno-stuimmiid diggeášši áššáskuhtti. Drejera reive 30.12.1858:s gávdnui Etnográfalaš museas Oslos, Just Qvigstada báhpáriin. Lea maid čállojuvvon Sáččá ja Tromssa fáldeguovllu kopiijagirjjis 30.12.1858:s, Stáhtaarkiivvas Tromssas. ¶
Fredrik Waldemar Hvoslef (1825–1906) riegádii Christianias. Son bođii Guovdageidnui báhppan 1851:s, ja fargga riidališgođii searvegottiin. Guovdageaidnostuimmiin huškkuhalai garrasit, ja son váikkuhii olu daidda garra duomuide maidda stuibmideaddjit dubmehalle. 1857:s šattai Hvoslef Tromssa oahpaheaddjiseminára jođiheaddji. Son lei Tromssa bismagotti proavásin 1861 rájes ja bisman 1868−1876. Son lei Bergenhus bismagotti bisman 1881–1898. Drejera reivve olis son čálii bismagoddedirekšuvdnii 09.03.1859. Reive lea Stáhtaarkiivvas Tromssas, Tromssa seminára kopiijagirjjis, ja lea maid čállojuvvon girjjis Zorgdrager, Nellejet (doaim.): F. W. Hvoslefs brev vedrørende samene. (Dieđut 2-2004). ¶
Hr. Seminárajođiheaddji Hvoslefii ¶
Čállosis ođđajagimánu 7. b. 1853 Gonagaslaš Girkodepartementii dan olis go válden oasi daiguin šiehtadallamiidda mat ledje dáppe gávpogis gonagaslaš resolušuvdna ovdabargun, celken mun earret eará dan, ahte dáid meanuid ektui maiguin sápmelaččaid dáruiduhttin sáhtášii čađahuvvot, livččii vuogas jus proavás ja bisma bijašeigga sierra fuomášumi dáruiduhttimii oahppoladdanmátkkiid olis. Soai de čálášeigga čilgehusaid dán ášši ovdánahttima olis ja daid meanuid hárrái, mat livčče anus, ja mat berrešedje čuovvuluvvot. ¶
In dieđe, guorrasedje go earát dán evttohussii, dahje čuovvuluvvo go evttohusa jurdda gostege. Dieđán dušše ahte in leat goassige vásihan ahte čilgehus dán ášši birra lea almmuhuvvon. Oaivvildan goit ain ahte jurddašuvvon doaimma berrešii bidjat johtui, ja dán oaivila dihtii duosttán mun leat nu friddja ahte sádden dutnje čuovvovaš mearkkašumiid áššis, namalassii dálá dili birra moatti stuorimus suohkanis, dán oktavuođas nu gohčoduvvon rievdadusguovlluin. ¶
Skiervvá suohkanis leaba guokte skuvlaoahpaheaddji, goappašagat riegádan sápmelažžan, geat leaba ovddežis dakkár sámi lihkadusas man ulbmil lea ahte sii galggašedje duššefal geavahit iežaset giela, eai ge man ge láhkái geahččalit dárogiela oahppat. Dát guokte oahpaheaddji dahje goit nubbi dain, son guhte bargá Návuona skuvlaguovllus, ((1)) lea moanaid jagiid bargan dán ala, ja váikkuhusat leat juo oidnosis, go Návuona sápmelaččat áddejit dál unnit dárogiela go ovdal. Ivgus, namalassii Gáivuonas, gos dadjat juo buot ássit leat sápmelaččat, ja dát moadde dáža geat ásset sin gaskkas hállet sámegiela seammá geahppasit go dárogiela, lea šaddan heahpat máhttit dárostit. Lea goit nu ahte dat nuoraid, geat vigget dárogiela oahppat ja geavahit, seammáahkásaččat bilkidit. – Dát skuvlaoahpaheaddjit eaba leat mu dieđu mielde vuođđudan makkárge searvvi dahje eará láhkái viggan oktasašbarggu ásahit dakkáraš searvvi olis. Muhto livččii viehka álki ásahit searvvi mii barggašii namahuvvon ulbmila joksat. ¶
Sápmelaččaid dáruiduhttimii galgá dát, ahte dárogiella badjelgehččojuvvo, ja ahte skuvlaoahpaheaddjit geat leat stáhta virgeolbmot vigget hehttet sápmelaččaid oahppamis dárogiela, duođaid fuomášuhttot, ii dušše sin beales geat háliidit oktasaš giellan mii iešalddis lea ovdu, muhto maiddái sin beales geat oaivvildit ahte buoremus maid sápmelaččat sáhtášedje dahkat lea dárogiela oahppat nu jođánit go vejolaš. ¶
Skuvlaoahpaheddjiid hárrái ferte danin ođđasit guorahallat gažaldaga mii juo miššonáiggis lei digaštallon; leat go dážan riegádan skuvlaoahpaheaddjit geat leat sámegiela oahppan, dahje sápmelažžan riegádan skuvlaoahpaheaddjit geat leat dárogiela oahppan, geaidda galgat luohttit oahpahit sápmelaččaid dáin báhppagielddain mat gohčoduvvojit rievdadusguovlun? Doppe lea juo sápmelaččaid giella dárogillii báinnahallan, ja sámegiella lea jávkatbealde danin go sápmelaččat nu olu ovttastallet sin dáža ránnjáiguin. Vástádus dán gažaldahkii berre sihkkarastit ahte dárogiella ii šatta juoga dakkár maid sápmelaččat bákkus fertejit badjelgeahččat, dahje juoga dakkár maid sápmelaččat eai oba beasage geavahit. Sáhttá várra ballat ahte ovttaskas dáža skuvlaoahpaheaddji sáhtášii fuobmát dárogiela geavaheami gieldit. Seammás sáhtášii doaivut ahte ovttaskas sámeoahpaheaddji sáhtášii nu čiekŋalit áddet man buorre livččii sápmelaččaide dárogiela oahppat, ahte son barggašii buorebut ja árjjaleabbot dáruiduhttimiin danin go son lea okta sis. Muhto vaikko vel lea ge nu ahte ovttaskas skuvlaoahpaheaddji našunalitehta ii oro leamen makkárge hehttehussan dahje veahkkin, de ferte ášši geahččat obbalaččat, ja dalle ii sáhte eahpidit ge ahte skuvlaoahpaheaddji gii lea riegádan dážan lea oadjebasat dán áššis go son, guhte lea sápmelažžan riegádan. ¶
Berrešii nappo biddjot njuolggadussan ahte dušše dážan riegádan skuvlaoahpaheaddjit dahje dušše olbmot, geat leat riegádan dážan ja dasa lassin máhttet sámegiela, besset rievdadusguovlluid skuvlaoahpaheaddjin sápmelaččaid várás. ¶
Dakkár njuolggadusa vuostá ii sáhte dadjat ahte dážan riegádan skuvlaoahpaheaddji ii goassege sáhte religiuvnna oahpahit seamma bures go sápmelažžan riegádan oahpaheaddji. Dát vuosteágga, mii vuođđuduvvo das, ahte sámeoahpaheaddji máhttá sámegiela buorebut go dáža oahpaheaddji, ii leat dehálaš dahje riekta jus váldá vuhtii sámegiela dálá ovdánandási. Doahpagiid ovdánahttima hárrái lea nu, ahte olbmuin lea váilevaš doabamáhttu, ja veláhal sámeoahpaheaddjái lea váttis geavahit sámegiela juohke oktavuođas, danin go sámegielas eai leat doahpagat ja sánit doarvái, ferte luoikkahit doahpagiid ja daid sisdoalu eará gielas. Danin ii leat nu stuorra erohus dáža ja sámeoahpaheaddji dohkálašvuođas go dan maid sáhtášii čuoččuhit jus sámegiella livččii alitdását giella. Erohus dáid gielaid dási gaskkas dagaha dáža oahpaheaddjái ovdamuni, danin go dáža oahpaheaddjis lea buoret ja čielgasut doabaáddejupmi go sámeoahpaheaddjis. ¶
Dan mii lea fuomášahtton sámegiela ovdáneami birra, leat earát cealkán. Dát guoská dieđusge giela dálá duohta dássái, ii fal giela ovdánahttinvejolašvuođa, ii ge dan dili alit dásis. Seammás go dán čálán, ferten lasihit ahte dovddan bures Stockfletha badjelmearálaš positiivva oainnu sámegiela dili ektui su čállosis -girjjis s. 416 ja 417. ¶
Muhto jus namahuvvon vásáhusat skuvlaoahpaheddjiiguin leat dagahan eahpádusa das, man dárbbašlaš lea sihkkarastit ahte buot skuvlaoahpaheaddjit leat riegádan dážan, de ii sáhte man ge láhkái dán beaivvi rájes diktit sápmelažžan riegádan seminaristtaid oažžut oasi Stuoradikki 1000 spd. juolludeamis sápmelaččaid dáruiduhttimii. Ferte doaivumis leat vejolaš gáibidit ahte dát juolludeapmi geavahuvvo nu mo lea mearriduvvon, ii fal veahkkeneavvun sápmelaččaid dábálaš čuvgeheapmái. Namahuvvon dieđuid vuođul fertešii jáhkkit ahte sápmelažžan riegádan oahpaheaddjit eai dáruiduhte sápmelaččaid, guhkkin eret, sii sámáidahttet sin vel eanet, jus vejolaš. Muhto sii geat dagahedje dán juolludeami dahje doarjaga hálidivčče dieđusge birget dán haga, jus molssaeaktu livččii oaidnit ahte ruđat geavahuvvojit juste dasa maid hálidedje caggat. – Fuomášahtán ahte lea duššefal sáhka rievdadusguovlluid birra dás, ii fal buhtes sámeguovlluid birra. ¶
Go olmmoš gieđahallá sápmelaččaid dáruiduhttima, ainjuo dán áigge, čujuha dasa mo dáža álbmoga giella čállojuvvon hámis dahje kulturgiellan eallá Norgga giliid hállangielaid ektui. Dáid gielaid birra lea dál ollásit ja dihtomielalaččat álggahuvvon riidu mii buriin sivain gohčoduvvo giellasoahtin. Dát ii dáidde bisánit ovdalgo giella billašuvvá ja jápmá. Dát riidu mearkkaša seammá dážaid gaskkas go dan maid dárogiella – sámegiellariidu mearkkaša sápmelaččaide. Guktuin riidoáššiin geavahuvvojit seammá ákkat, ja min kulturgiella lea seammá fuollameahttumat áššástallamin sihke sámegiela ja giliid hállangielaid ektui. Seammás barget sámegiela- ja giliidgiela áŋgiruššit doaivagiin, árjjalašvuođain ja jirpmiin mii ii atte buriid doaivagiid kulturgiela boahtteáigái, jus báhcá fuollameahttun daningo juste dál lea gievrramus. – Dán buohtastahttin čállojuvvo dása vai sihke sápmelaččat ja dat dážat geat vuosttaldit dárogiela leavvamis sápmelaččaide, sáhttet dán árvvoštallat. Dát maŋimuš namahuvvon olbmot leat namalassii áibbas nuppelágan dilis min kulturgiela ja giliid hállangielaid riiddus ja sámegiela riiddus. Sii bealuštit sámegiela, ja leat danin fárus ovddošeamen giliid hállangielaid min dábálaš kulturgiellan. Galggašii dalle jáhkkit, ahte sin geahččanbáiki riiddus livččii earálágán. Ii leat ge jáhkkemeahttun ahte sáhtášedje miela rievdadit, nu ahte árjjálabbot ja fámolabbot ovddidivčče kulturgiela dárogiela sápmelaččaide, ja ahte sii geat háliidivčče min dálá kulturgiela duvdit eret ja baicce bidjat giliid hállangiela min dábálaš kulturgiellan, livčče maiddái dalle vuosttaldeamen dárogiela máhtu leavvama sápmelaččaid gaskkas. ¶
In áiggo šat du áiggi golahit, áiggun dušše lasihit savvámuša ahte dan, maid lean bajábealde čálistan, movttiidahtášii du fuolahit ahte stáhta juolludeamis sápmelaččaid dáruiduhttima várás ii boađe ii oktage sápmelažžan riegádan seminaristta buorrin, ja ahte rievdadusguovlluid báhpaide dieđihuvvo ahte dakkár mearrádus lea dahkkon. ¶
Sáččá ja Tromssa fáldeguovlu juovlamánu 30. b. 1858. ¶
Drejer ¶
Fuomášettiin daid váttisvuođaid maid sápmelaččat geat leat mu áiggis lohkan semináras leat vásihan dárogiela oahppamis dan muddui ahte sáhtášedje dan healpput geavahit oahpaheamis, vaikko muhtumat sis ledje leamaš dáppe 4 jagi, lean eahpidišgoahtán vuogasvuođa sápmelažžan riegádan seminaristtaide láhčit saji Gnl. Res. 25/1-53 ((2)) , mielde, man ulbmil lea oahpahit oahpaheddjiid geat sáhttet fuolahit nu gohčoduvvon rievdadusguovlluid dáruiduhttima. ¶
Dán eahpideami dihtii guorahallen seminára árvosátnegirjjis gávnnahit mo ovdal lea leamaš dáinna áššiin. Doppe gávdnen čilgehusaid buot sápmelaččaid loahpahanbáhpiriin geat ovdal mu áiggi ledje ožžon saji resolušuvnna dihtii, mat duođaštedje ahte juohkehažžii lei váttis oahpahit dárogillii. Danin eahpidišgohten garrasit, ja mađe eanet smiehtadan ášši, dađe buorebut oainnán čovdosa. Jus fuolaha ahte buot dát gávccis geat besset seminárii resolušuvnna vuođul, leat riegádan dážan, de lean oadjebasat ahte resolušuvnna ulbmila ollašuvvá. Go ii sáhte eahpidit ge ahte sápmelaš, geasa lea lossat ja váttis oahpahit dárogillii, dávjjibut doahttala eatnigielas go dan maid sáhttá bealuštit go váldá vuhtii ulbmila mainna almmolašvuohta lea máksán su seminárasaji. Lea veadjemeahttun báhpaide bearráigeahččat ahte dárogiella geavahuvvo ulbmila mielde. Sihkkarvuođa fertet ohcat ieš skuvlaoahpaheaddjis, gii álkit geavaha giela ja danin dasa doahttala. ¶
Lea gal nu ahte sutnje gii lea riegádan dážan, ii ge leat mánnávuođas eallán sápmelaččaid gaskkas, lea seammá váttis oahppat sámegiela nu bures ahte sáhttá geahpadit dan geavahit oahpahusgiellan, go lea sutnje gii lea riegádan sápmelažžan oahppat dárogiela seammá bures. Muhto min ulbmila joksamii ii leat dárbu dakkáraš sámegielmáhttui. ¶
Resolušuvnna ovdaságastallamiin čállojuvvo ná dakkár oahpaheddjiid bargonjuolggadusaid birra: «Oanehis skuvlaáiggi geažil ii sáhte šaddat albma giellaoahpahus, ferte danin lahkonit mihttomeriid eahpenjulges vuogi mielde, nu ahte oahpahus obalohkái dáhpáhuvvá dárogillii, jus mánát eai leat nu umáhttut dárogielas ahte dát ii leat vejolaš. Oahpaheaddji galggašii geavahit sámegiela dušše dalle jus ii sáhte čilgehusaiguin dahje mánáid hállanvuogi lahkonemiin dahkat fágalaš sisdoalu áddehahttin mánáide. Ii oaččo vajáldahttit ahte religiuvdnamáhttu sisttisdoallá máná ávdugasvuođaoskku, ja oahpaheaddji berrešii dárbbu mielde geavahit sámegielat káhtekismmosa ja čilgehusaid veahkkin dárogielat girjjiid bálddas, muhto eará oahpahus galgá nu guhkás go lea vejolaš, leat dárogillii..» (Vrd. S. No. 30 s. 112) ¶
Dán mielde livččii doarvái jus oahpaheaddji máhtášii dan mađe sámegiela ahte sáhttá jorgalit dárogielat cealkagiid ja dadjanvugiid jus mánát eai ádde, ja dien láhkái ahte sáhttá geavahit sámegiela muhtumin, muhto ii fal olu. Ja dan mađe sámegiela oahppá velá son, gii ii leat gullan sámegiela go boahtá seminárii, jus ii leat veaháš hiđis. Muhto ii livčče vejolaš oahppat nu olu sámegiela ahte sáhtášii dan geahppasit geavahit hállangiellan dalle juo go geargá semináras, go dasa dárbbašuvvošedje olu eanet tiimmut sámegielas, go dan maid sáhttá fállat semináras mas leat maiddái eará mihttomearit. ¶
Leat jáhkkimis gávdnan rievttes oahpahusdási go ii juollut sámegillii eanet go 7 dahje eanemus 8 tiimmu vahkkui guktuin luohkáin oktiibuot. Dát leat 2 dahje 3 tiimmu unnit vahkkosaččat go dan maid juolludedje álggus dán gillii. Lea gal nu ahte gávdnojit guvlložat rievdadanguovlluin gos ferte oahpahit sámegillii, ja danin dárbbašuvvo buoret sámegielmáhtu go dat maid semináraoahppi gii lea riegádan dážan sáhtášii gazzat su semináraáiggi olis. Muhto dát duođašta dušše ahte livččii vuohkkasamos fidnet dakkár ohppiid geat seammá álkit háleštivčče guktuid gielaid go gerget semináras. Go juo dát ii menestuva earret go várra oktii moadde jagi siste, de orru leamen álkimus ollašuhttit mihttomeriid go ovddoša sin, geat leat dárogielčeahpit eambbo go sámegielčeahpit. ¶
Ii leat mu oaivil viggat sápmelaččaid hehttet seminárii beassamis, dát guoská dušše sidjiide geat váldojuvvojit sisa namahuvvon resolušuvnna olis. Evttohivččen spiehkastit dás jus ohcci máhtášii dárogiela ollislaččat go álgá seminárii, dahje jus váilot čeahpes dáža aspiránttat. Livččii seammá álki sápmelaččaide beassat sisa dábálaš eavttuid mielde, nu ahte sámeguovlluin juohke dáfus ii dárbbaš váillahit seminaristtaid/ skuvlejuvvon sápmelaččaid oahpaheaddjibargguide. Dušše sii, geat bohtet dain guovlluin gos lea ávki ovddidit dáruiduhttima dálá veahkkeneavvuiguin, eai beasaše seminárii. ¶
Dakkár doaibma orru leamen áibbas dárbbašlaš go geahččá daid dieđuid maid Sáččá ja Tromssa fáldi, Drejer, lea čilgen čállosisttis munnje juovlamánu 30.b. mannan jagi. Bijan čállosa mielddusin. Čállosis čilge son ahte Skiervvás leat sápmelaš skuvlaoahpaheaddjit áŋgiruššamin dárogiela vuostá, ja Gáivuonas Ivgus daddjo maid vuoiŋŋa leamen dárogiela vuostá. Iežan vásáhusaid vuođul in sáhte dán birra čilget eará go dan maid ieš vásihin muhtun mátkkis 1857 geasi, go šadden Báttaris Návuonas fitnat. Goit muhtun oasi sápmelaččain vigge dien guvlui maid Drejer čilge. Maiddái Ivgus lean sáhtán fuomášahttit seammá ášši, vaikko vel doppe ánuhuvvui mus doallat ipmilbálvalusa sámegillii go doppe sárdnidin diibmá. ¶
Buoremus livččii jus fidnešii buot dážan riegádan aspiránttaid sámeguovlluin, danin go sii dábálaččat leat oahppan veaháš sámegiela, ja sii dovdet guovllu dili, muhto vásáhusaid mielde ii sáhte dasa gal luohttit. Dalle fertešii várra viežžat dážaid feara gos, nu guhká go máhtáše ja hálidivčče bargat sápmelaččaid gaskkas. Ja dalle ii šattaše váillahit aspiránttaid, go leat hui buorit eavttut semináraáiggis, ja buoret bálká go álgá bargui skuvlaoahpaheaddjin. Dušše dalle, go eai lean gávdnan dážan riegádan aspiránttaid buot 8 sadjái, smiehtadettiin ulbmila oahpahit nu galle oahpaheaddji go vejolaš, sáhtášii váldit maiddái sápmelaččaid sisa, jus sii livčče dása dohkálaččat. ¶
Go in gávnna maidege resolušuvnnas dahje dan ovdabarggus mii hehttešii dakkár mearrádusa dahkamis menddo stuora váttisvuođaid haga, danin go lea bismagoddedirekšuvna mii orru mearrideamen áššis, de duosttan dál vuollegaččat evttohit ahte dás rájes váldojuvvojit dušše dážan riegádan oahppit sisa Gonagaslaš Res. 25/1-53 mielde. Spiehkasteapmi lea vejolaš jus eai leat doarvái dohkálaš dážat geat ohcet saji namahuvvon eavttuid mielde. Dalle sáhtášii váldit sápmelaččaid sisa, go muđui leat dohkálaččat ja go máhttet dárogiela muhtun muddui. ¶
((1)) Helge Dahl 1957 čállá ahte dát Návuona-oahpaheaddji lea Anders Johnsen Bakke, gii lei oahpaheaddji Skiervvás ja Návuonas 1842-83. Bakke jorgalii ja ilmmahii sámegielat sálmmaid čoakkáldaga 1860. (doaim.) ((2)) , lea gonagaslaš resolušuvdna mii guoská seminára nuvttá sajiide, namalassii oahppijoavku mii oaččui nuvttá skuvlema ja orruma. Eará oahppit šadde ieža máksit goluid. Hui hárve nagodii sápmelaš dahje kveana ieš ruhtadit seminára jus ii fidnen friddjasaji, ja friddjasajit ledje maid čadnon sáme- dahje kveanagiela oahpahussii. Lei maid čadnonáigi oahpahusa maŋŋá. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
1915 teologalaš kandidáhtat. Johan Beronka lea gurut bealde vuosttaš ráiddus. (Govva: Finmarksbiblioteket) ¶
Dáruiduhttinpolitihkka lei oaivvilduvvon láddelaččaid váste seamma čavgadit go sápmelaččaid váste. Vel unnit láddelaččat go sápmelaččat duste oinnolaččat vuosttaldit dáruiduhttinpolitihka. Sin gaskkas lei proavás Beronka Čáhcesullos. ¶
Johan Beronka (1885-1965) lei bajásšaddan Čáhcesullos, váhnenguovttos leigga boahtán Suomas. Beronka lei báhppan Porsáŋggus, Čáhcesullos ja Hurumis. Son čálii moanat girjjiid láttegiela ja sámegiela birra, ja čállosiid dáruiduhttinpolitihka vuostá. ¶
1929:s son čálii reivve Girkodepartementii álbmotskuvlla birra «látti ja sámi skuvlabiiriin Finnmárkkus» . Mii eat leat gávdnan olles Beronka reive originálan, muhto bájuhit dás maid departemeanta sáddii skuvladirektevrii. Beronka reive čájeha ahte láddelaččaid gáibádusat ledje hui láivásat, omd. ahte galggašii bidjat guhkit áiggi dáruiduhttimii, geavahettiin veahkkegiela. Dattetge ledje eiseválddiid reakšuvnnat hui garrasat, nugo boahtá ovdan skuvladirektevrra vástádusas, mii čuovvu dán artihkkala maŋŋá. Jagi maŋŋel go skuvladirektevra celkkii ahte Beronka ii lean galgat biddjot báhppan Čáhcesullui, de oaččui ge son báhppavirggi lullin. ¶
Mun, dán vuolláičálli, sáddejin njukčamánu 11. b. 1924 jearaldaga gudnejahttojuvvon Girkodepartementii. ((...)) ((1)) go vuhtiiváldá geográfalaš ja eará dilálašvuođaid. ¶
Dán oktavuođas hálidivččen maiddái namuhit Finnmárkku látti ja sámi skuvlabiiriid álbmotskuvlla. Lea váttis atnit láttegiela dehe sámegiela oahpahusgiellan dain biiriin gos dáččat, látti ja sámi mánát skuvlejuvvojit ovttahat skuvlalanjas, ja nu lea eanas báikkiin. Láttegiella ja sámegiella galget adnot veahkkegiellan, muhto go oahpaheaddjit eai beasa oahppat daid gielaid, de lea mearrádus dego dušši. ¶
Go láttemánát leat vázzán álbmotskuvlla, de leat sii dábálaččat nu dárrolaččat ahte birgejit beaivválaš dilis, máhttet lohkat dárogiel báikkálaš aviissa, ja buot čeahpimusat ollejit dieđusge vel guhkkelii. Eatnasat sis, namalassii doaresbealbáikkiin, eai máhte lohkat dan mađe ge ahte ipmirdivčče muitalusgirjjiid dehe dárogiel diehtogirjji. Sii eai máhte lohkat dakkár girjjiid eatnigiellaseaset ge, go sii eai leat beassan oahppat sámegiela. Nu sii govssahallet dan kultuvrralaš váikkuhusas mii livččii buriin girjjiin ja maid mii dán áigge atnit árvun man haga eat birge obage. Go olmmoš omd. ságastallá dáčča eiseválddiiguin dán birra, de mieđihit gal ahte lea heajos dilli, muhto lasihit dattege «gal boahtte buolva oažžu buoret dili» . Nie dat orru leamen dábálaš jurddaláhki, oažžu geavvat nu go geavaš dálá buolvvain. Dan geažil dat badjána bahča miella Suomas, dat daguha garra čállosiid suoma aviissaide. Dan sadjái go máhcahit čuoččuhusaid duođalaččat ja albmaláhkái, de celket dáčča aviisačállit ahte suopmelaččat hálidivčče oamastit muhtun oasi Norgga eatnamiin. ¶
Galggašii bargat juoidá divvun dihte daid dilálašvuođaid maid dás lean namuhan, go dán riikii leat buorebut dakkár vuollásaččat geat hálidit searvat kultureallimii, vaikko vel amasgielain nai, go dakkár vuollásaččat geat olgguštuvvojit. ¶
Galggašii dahkat nu ahte mearrádus geavahit láttegiela ja sámegiela veahkkegiellan duođaid doaibmá, dainna livččii maiddái buoridan osku- ja giellaoahpahusa. Oahpaheddjiide galggašii láttegielkursa ja sámegielkursa, dat galggašii bákkolaš dain biiriin gos fertejit geavahit veahkkegiela, ja oahpaheaddjit galggašedje oažžut stáhtas bálkálasáhusa vai sii geavahivčče veahkkegiela. ¶
Sáhtášii ásahit eaktodáhtolaš eahketskuvllaid láttegielas ja sámegielas maidda maiddái dáččat sáhtášedje boahtit jos hálidit. Ulbmilin dakkár kurssaiguin livččii oahpahit lohkat láttegiela dehe sámegiela. ¶
Čeahpimus látti ja sámi nuorat galggašedje álkibut beassat dárogiel joatkka- ja gaskaskuvllaide, vai sii juobe goit oahpašedje dárogiela hui ollislaččat ja bures. De galggašii sidjiide juolluduvvot sierra stipeanddat, dat ruđat manašedje ávkkálaš ulbmilii. Finnmárkku gymnása plánat heaittihuvvojedje dađibahábut ila jođánit. Dat livččii soaitán šaddat seamma ávkkálaččat Finnmárkui go ruoŧŧelaččaid universitehta Lundas šattai Skånii, Hallandii ja Blekingii. ¶
Muhtumat dieđusge jerret eai go dat dás namuhuvvon rievdadusat hehttešedje dáruiduhttima. Dakko gal vástidan eai fal. Unnitgielaid álbmoga ii sáhte jávkadit stuora álbmoga sisa gohččumiin dehe eiseválddiid mearrádusaiguin. Dakkár proseassa čuovvu áibbas eará lágaid, namalassii eallima iežas lágaid, ja dáhpáhuvvá náliid seaguhemiin, ovttastallamiin, ealáhusaide searvamiin ja eallima buriid gilvvuin. Dat geaidnu soaitá gal neaktit guhkkin, muhto lea goit áidna mii doaibmá dán dáfus. Ruošša geavahii 200 jagi bággema oanehis geainnu go vikkai ruoššaduhttit Nuortameari provinssaid, ja 100 jagi Suoma, muhto dainna ii olahan maidege. Go baicca vuhtiiváldá dan giela mii ain lea láddelaččaid giellan dán riikkas, de dagašii miehtemiela sidjiide, ja de sin mielas livččii Norga eanet dego ruoktu. Ja dađistaga dolvvošii dálá álggahuvvon assimilerenproseassa sin Norgga álbmoga searvái. Jos dáruiduvvan láddelaččat vulget Norggas olgoriikkaide, de sii bisuhivčče alddiineaset dárogiela vel čavgadeappot ja guhkit go norgalaččat geat fárrejit olgoriikkaide. Dakkár siivus jierpmálaš vuogi árvalii juo gonagas Fredrik 5. gohčusčállosistis Finnmárkku ámtamánnii Kjeldsenii, njukčamánu 6.b. 1750, dasa mun čujuhan. ¶
Sádden dán reivve mielde artihkkala man lean čuohppan «Fjordaposten» -aviissas, mas suoma čálus dáid áššiid birra lea geardduhuvvon ja vuosttalduvvon. Go logada čállosa ráfálaččat ja stáđisvuođain, de fuomáša olmmoš ahte «Fjordaposten» ii duste dehe vuosttal dan maid suoma čálli dadjá Finnmárkku skuvllaid ja girku birra, aviisa dadjá baicca ahte ii leat buoret Suomas ge, gos geahččaledje hávkadit ruoŧagiela dan 300 000 ruoŧŧelaččas mat orro doppe.» ¶
Ruoŧŧelaččat geat orrot Suomas leat mas ožžon olles friddjavuođa gielaset dáfus, sihke skuvllain ja girkus, na ruoŧagiel allaskuvllat ožžot vel eanet stáhtadoarjaga go suopmelaččaid allaskuvllat. «Fjordaposten» aviissa čálus dáidá buvttihit suoma vástádusa mas leat vel garraset cealkagat go dássážii leat adnon. Dakkár bahás aviisačállosat leat unnán ávkin ja illun goappáge álbmogii. Jos dán riikkas maiddái hálidit ráfálašvuođa Suomain, de ii oaččo dan ovdalgo geahpeda giellanjuolggadusaid láddelaččaid orrunguovlluin Davvi-Norggas, doppe gos látti álbmot ieža hálidit dakkár geahpedemiid. ¶
Doaivvun alddán buoret duogáža go eará dáčča virgeolbmáin oaidnit ja čuovggahit dán giellaášši goappašat bealis, ja evttohit muttágis gaskageainnu. In eahpit ge ahte dat buvttášii buori Norgii. ¶
Suoma njunušolbmáide lean cealkán maid sii sáhtášedje bargat vai sin gaskavuohta Norgii šattašii buorre, ja mun lean maiddái suoma oaivegávpoga aviissain dusten dan go sii fallehit Norgga, ja dan dilis fallehedje sii garrasit mu suoma aviisačállosis. Danne lean dás cealkán alddán rievttalašvuođa čuoččuhit ja ákkastallat maid Norgga bealis sáhtášedje bargat vai oččoše buorit gaskavuođa Suomain. ¶
Čáhcesullo báhpagárdimis skábmamánu 28. b. 1929. ¶
Gudnedovdduin Johan Beronka proavás ¶
Ánnejoga skuvllas Čáhcesullo lahka ledje sihke sáme ja kveana oahppit. Govvejuvvon 1890 ¶
((1)) Departemeanta lea čuohpan teavsttas go lea bájuhan reivve, ja danin mii eat dieđe maid Beronka álggos lea čállán dás. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 4 Davvi Girji 2010. ¶
Muotkevuonas ((1)) Sievjjus Hámmárfeastta suohkanis lea eatnasiin sámi duogáš. Mii leat 2006:s ságastallan guoktásiin dáppe, Emma Johannesseniin ja Fredrik Nilseniin. Soai leigga dalle maŋimusaid gaskkas geat ain hupme sámegiela Sievjjus. Fredrik jámii moadde jagi jearahallama maŋŋá. ¶
Emma (r. 1927) šattai bajás Stuoravuona ja váccii skuvlla Kårhamn (Jáhkogohpi) internáhtas Sievjjus. Fredrik (1924–2009) šattai bajás Muotkevuonas ja su skuvlajagit ledje Fjordtun internáhtas Lávželuovttas Fálás. Ii goabbáge sudnos leat vázzán eambbo go 7 jagi skuvlla. Soai leaba eallán šibitdoalus ja guolásteamis. ¶
(Govat: Basia Głowacka) ¶
Beannot kilomehtera Emma ja Fredrika viesus, oidno ain boares skuvladukta báikkis man namma lea Jansanjárga. Dohko sirdojuvvui skuvlavisti mii ovdal lei Gámanjárggas Sievjjus. Skuvla sirdašuvai danin go boares juhkkojuvvui 1869, ja Fálesnuorri šattai sierra suohkanin. Njealji skuvllas gárte golbma Fálesnuori suohkana rájiid siskobeallái, ja danin sirde Gámanjárgga skuvlla moadde kilomehtera, vai bázii Hámmárfeastta suohkanii. Muhto 1900-logu álggus sirdojuvvui skuvla fas, dán háve Skihččolii. Doppe váccii Emma isit-rohkki skuvlla 1920-jagiin. Muhto skuvla ii bistán guhka Skihččolis ge, go sirdojuvvui Lávželuktii 1932:s. ¶
Emma ja Fredrik ságastallaba guhká dan birra geat vázze skuvla Jansanjárggas, ja geat vázze Skihččolis, muhto orru leame nu ahte sii dál buohkat leat vádjolan. Mii fertet danin duhtadit muitalusaiguin Korhámmana ((2)) (Jáhkogohpi) ja Fjordtun skuvllain. ¶
Emma ja Fredrika viesus oaidná Sievjju áidna loddevári. ¶
(Govva: Svein Lund) ¶
Jansanjárgga skuvlaviessosajis sáhttá ain aiddo dal de oaidnit gos skuvlaviessu lei. Dat huksejuvvui álggus Gámanjárgii 1861, de sirdojuvvui deike 1870. Duohken oidno Skihččol, gosa skuvla sirdojuvvui 1800-logu loahpageahčen. Skihččola duohken fas Sállan. ¶
(Govva: Svein Lund) ¶
– Oruimet Stuoravuona siste, muitala Emma. Doppe mis ledje gusat, sávzzat ja gáiccat. Eadni lei bajásšaddan doppe, son humai sámegiela ruovttus, nu dagaiga maiddái áhkku ja áddjá. Áhčči, Ole Juliussen, lei eret Sáitevuonas Sállanis. Son humai eanaš dárogiela. Son han máhtii sámegiela maid, muhto ii fal nu bures. Danin mii mánát ipmirdeimmet goappašiid gielaid álggu rájes. ¶
Mánát Stuoravuonas, Viektavuonas ja Lossas sámástedje. Doaresvuonas ja Govdavuonas, eai hupman mánát sámegiela dalle mu mánnávuođas, vaikko eanaš váhnemat hupme sámegiela doppe nai. Ja Korhámmanis lei dušše dárogiella. ¶
Ii leat nu ollu maid muitalit skuvllas. Doppe han mis lei viehka buorre dilli. Mii leimmet guoktelogimoadde máná doppe Korhámmana internáhtas. Dasa lassin ledje dat Korhámmanmánát, sii han ledje skuvllas dušše beaivet, sii manne siidii juohke beaivvi. Muhto sii geat ledje Guhkesluovttas eret, sii fertejedje orrut internáhtas. Dat lei dáinna lágiin. ¶
Mis lei 3-geardásaš internáhtta. Nieiddaid latnja lei ollu stuorit go bártniid latnja. Nieidamánát ođđe bajimus dásis, bártnit fas gaskadásis. Bártnehuoččaid latnja lei dálueamida guoras. Go álge rigeret doppe, de šikkohalle. Na bártnit dat ledje dieđusge veaháš skealmmat. Dat heŋgejedje čáhceeabbára uvssa bajábeallái. Go bođii sisa, de dieđusge eappir gopmánii. Muhto nieidačivggat, sii ledje siivvut. ¶
Ledje guokte klássalanja; smávvaskuvlalatnja ja stuorraskuvlalatnja. Smávvaskuvllas lei mis 4 vahku skuvla ain hávil, nu ahte go 1. ja 2. klássa ledje skuvllas, de 3. ja 4. klássamánát ledje ruovttus. Skuvlenáigodagas eat beassan siidii, muhto leimmet skuvllas heila áiggi. Stuorraskuvllas leimmet 6 dahje 8 vahkku skuvllas ain hávil. ¶
Jáhkogohpi skuvla ¶
(Govva: Ulf Jacobsena govvačoakkáldat) ¶
Pavel Anderssen lei Emma oahpaheaddji Jáhkogohpi internáhtas ¶
– Mun álgen skuvlii 1934:s. Skuvllas ii lean lohpi sámástit, ja mii mánát eat beassan sámástit gaskaneamet ge. Nu dat lohke sihke oahpaheaddjit ja dálueamit. Dás galggaimet dušše dárostit. ¶
Oahpaheaddjit, dat lei vuosttažettiin Pavel Anderssen. Pavel dat lei doppe heila áiggi. Ja su oabbá, Pavel-Anna. Soai leigga Deanus eret ja leigga sápmelaččat, muhto eaba goassege geavahan sámegiela skuvllas. Muittán ahte Pavel oktii bođii suga min lusa Stuoravutnii, dalle son sámástii mu áhkuin. Annas in gullan goassege sámegiela, muhto gal mun jáhkán ahte sus maid lei sámegiella eatnigiellan. Anna lei hui streaŋggis. Časkkii (čujonasa) mánáid suorpmaide nu garrasit ahte dat manai gaskat. Eará oahpaheaddjit ledje dážat, in muitte buot namaid. Na, lei Birger Meland, son lei Trøndelagas eret, ja de frøken Rognmo ((3)) , Girkonjárggas. ¶
Internáhta dálueamit lei Sognefjordas eret, sus lei Lervik goargun, ovdanama in muitte. ((4)) Mii mánát fertiimet bargat ollu internáhtas. Muittán ahte basaimet klássalanjaid, basaimet tráhpa vulos, basaimet lihtiid, boradanlanja ja gievkkana. ¶
Lei návet mii gulai internáhtii. Doppe lei internáhtas gussa, ja oahpaheaddjis ledje guokte gusa. Mis ledje doppe maiddái moadde sávzza. Mii nieidamánát láviimet bahčit ja biebmat gusa. Mun gal liikojin go bessen návehastit. Dan gal ledjen bargan ruovttus nai. ¶
Bártniin ledje fas eará barggut. Sii fertejedje muoraid čuollat ja buktit daid skuvlii vuovssáin. Lei hirbmat ceakkus vuosteluohkká skuvlii. ¶
Korhámmana skuvllas ii lean makkárge duodjeoahpahus, dállodoallu dahje eará geavatlaš fágat. Lei muhtin bárdni gii háliidii garraduoji, son fertii dalle vázzit Fjordtun skuvllas, doppe sis lei dákkár fálaldat. ¶
Ledje dušše Viektavuon-mánát geat ožžo skuvlasáhtu, muđuid fertejedje váhnemat suhkat mánáid skuvlii. Lei sullii guokte diimmu suhkat Stuoravuonas Korhámmanii go lei goalki. Go lei borjjastanbiegga manai jođáneappot. Muhto muittán oktii, lei nu garra vuostebiegga ahte ádjánii guhtta diimmu, vaikko ledje viđas geat suhke. Moai Karinain vealláime vatnasa maŋŋegeahčen roavggu vuolde. Go viimmat olliimet gáddái leimme nu galbmon ahte ean máhttán čuožžut ge. Fertejedje guoddit munno gáddái. Muhtimin lei nu garra dálki ahte fertiimet jorgalit ruoktot ja geahččalit fas eará beaivvi. ¶
Dábálaččat fertejedje suhkat, go mis ii lean mohtorvanas. Muhto muhtin áiggi bivddii áhčči šárkkain maid Njižževuotnanalaš Anders Larsen oamastii, ja soai galggaiga min fievrridit skuvlii dainna vatnasiin. Muhto dalle galggaiga bivdit seammás, ja boađus lei ahte ádjánii ollu guhkit áiggi go dan mii golašii jus livččiimet suhkan. ¶
Go váhnemat bohte viežžat min, de leimmet páhkken koffara juo, sii eai finastan ge skuvlaviesus. Lei hui unnán oktavuohta váhnemiid ja skuvlla gaskkas. ¶
Go soahti bođii, de duiskalaččat hárjehalle min skuvllas. Muittán ahte jágejedje čivggaid olggos. Hupme ahte galge skuvlla váldit, muhto dattetge eai dahkan dan, ja skuvlla lei doaimmas gitta eváhko rádjái. ¶
Mun gergen skuvllas 1941:s ja jagi maŋŋil lei rihppaskuvla. Dat lei Hámmárfeasttas ja dalle oruimet doppe moadde vahkku. ¶
Skuvlla maŋŋil fertejin veahkehit ruovttus. Doppe ledje dalle eadni, áhkku, áddjá ja ovcci máná; njeallje bártni ja vihtta nieidda. Mu áhčči jámii 1941 ja mu nuoramus viellja riegádii moadde mánu maŋŋil go áhčči jámii. ¶
De bođii 1944 čakča, galggaimet evakueret. Muhto dan mii eat háliidan, báhtareimmet Stuoravuonvággái buot šibihiiguin; gusaiguin, sávzzaiguin, gáiccaiguin ja vuoncáiguin. Skábmamánu 20.b. bolde min viesu, muhto eai boaldán náveha. Sivva lei ahte viesus lei parafinfárppal bislagas (olgofeaškáris). Dat bávkkihii, ja duiskalaččat dat suorganedje. Oruimet guhtta vahkku Stuoravuonvákkis muhtinlágán goađis, ja ovdal juovllaid fárriimet ruovttoluotta ja oruimet návehis. Oruimet dan mađe guhkkin vuona siste ahte dohko eai boahtán fas duiskalaččat. Vel siskeleappos Stuoravuonas lei Boaresvearra-nammasaš dállu, gos mu ádjá viellja orui. Dan duiskalaččat eai fuobmán ge, dan eai boaldán. ¶
Soađi maŋŋil eai huksen fas stuora internáhta Korhámmanii. Dalle lei eanaš beaiveskuvla. Muhto muhtin mánát orro unna visožis skuvlla lahka, nugo mu nuoramus viellja ja oabbá. ¶
Mun náitalin 1946:s ja jagi maŋŋil fárriimet deike Muotkevutnii. Dalle huksiimet dán viesu. Mu boarráseamos mánná lei dalle vihtta mánu boaris. ¶
Stuoravuonas orro olbmot gitta 1961 rádjái, dan rájes ii leat orron doppe oktage. ¶
Emma Johannessen mánáiguin Arnt, Ole ja Marie ¶
Fredrikas leat buorre muddui seamma vásáhusat go Emmas, vaikko váccii eará skuvlla. ¶
– Lean riegádan Fáddárviikkas, muhto fárriimet Muotkevutnii go ledjen mánnán. Leimmet geafit, leimmet guhtta máná ja áhčči lei ollu buohcci. Bearrašii lei buorre go mánát manne internáhttii, go doppe dat ožžo albma borramuša. ¶
Ruovttus humaimet sihke sámegiela ja dárogiela. Danin mus eai lean giellaváttisvuođat go álgen skuvlii. 1932:s álgen Fjordtun internáhttii doppe Lávželuovttas. Dat lei stuorámus internáhta dán guovllus, muittán ahte oktii leimmet 88 čivgga doppe. ¶
Oaččuimet čielga dieđu oahpaheddjiin; ii lean lohpi sámástit. Nu lei láhka dalle. Mánát eai oba sámástan skuvllas, ja go bohte ruoktot de eai háliidan sámástit doppe ge. ¶
Mus lea maiddái leamaš Anna Anderssen oahpaheaddjin. Son gal lei veahá streaŋggis, muhto mii eat beroštan das maidege. De muittán mis ledje Jakob Lande ja boares Forberg ((5)) . ¶
Munnos Sivertiin lei vanas, ja go háliideimme ságastallat iehčanassii, de sámásteimme. Ja lulli-Norgga dážat nu suhtte, lohke ahte diet gal lea giella maid ieža leahppi hutkan. Sii eai liikon dasa. Olbmot geat eai leat leamaš dáppe dat eai jáhke ahte sámegiella lea giellan. ¶
Fjordtun skuvla ovdal soađi. Duohken oidno boares skuvla. ¶
(Govva: Ulf Jacobsena govvačoakkáldat) ¶
(Govva: Agnes Nyblin / Finmarksbiblioteket) ¶
Emma vihtta máná, geat vázze skuvlla 50- ja 60-jagiin fertejedje maid orrut internáhtas, buot ovcci jagi maid vázze Fjordtunas. Dalle ii oktage šat sámástan doppe. Dáruiduhttinpolitihkka lei ollášuhtton. Emma ii oahpahan mánáidasas sámegiela. ¶
– Go rávásmuvai, jearai bárdnán mus manne in oahpahan sutnje sámegiela ruovttus. Fertejin vástidit ahte jus livččen diehtán ahte šattašii leat ávkkálaš sutnje, de gal livččen oahpahan. Muhto dan ii oktage jurddašan dien láhkái dalle. Maŋŋil lea ieš lohkan sámegiela ja váldán sámegieleksámena. ¶
Moadde jagi áiggi ledje ránnjámánát dáppe hirbmadit áŋgiruššamin sámegiela oahppat. Dat lávejedje boahtit deike sámástit ja oahppat. ¶
((1)) Báikkálaš sámi suopman lea Muorkevuonna, čállingielas livččii Muotkevuotna. Dárogillii: Eidvågen ((2)) Kårhamn (Kaarhafn) lea boares dárogiel namma, dovddus goit 1600-logu rájes. Sámegillii galgá leat Jáhkogohppi dahje Jáhgohppi, ja namma galgá leat muhtin Jáhku dahje Jakob mielde, gii orui dáppe 1700-logus. Emma lohká Korhámman go sámásta, ja mii leat danin geavahan dán hámi dán teavsttas. Kårhamn skuvllas lei stáhtainternáhtta 1908-44 ja fas maŋŋil soađi 1958 rádjái. Skuvla gávdno ain 2006:s, muhto eai leat go golbma oahppi. ((3)) Gyda Rognmo (doaim.) ((4)) Oline Lervik (doaim.) ((5)) Fredrik Forberg (1870–1960) lei guolleoasti Bearalvágis ja maŋŋá oahpaheaddji ja internáhtahoavda Fjordtun skuvllas. (doaim.) ¶
Eará artihkkalat girjjis Sámi skuvlahistorjá 4 ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Nuppi máilmmisoađi áiggi ja dan maŋŋil masse oallugat Norggas skuvlavázzima ja dát čuzii erenoamáš garrasit Finnmárkku ja Davvi-Romssa álbmogii. ((1)) Danne sáhttá jearrat: Lei go obanassiige skuvla Finnmárkkus soađi áiggi? Juo, lei fal skuvla, vaikko olu skuvllat eai doaibman oanehit ja guhkit áigodagaid iešguđetlágan sivaid geažil. Dán artihkkalis mii geahčadit movt skuvllat duođaid doibme, movt okkupašuvdna váikkuhii skuvllaid ja movt geavai go geahččaledje nasifiseret oahpaheddjiid ja skuvlla. Artihkkala bajilčála lea sitáhta reivves mas nasisttalaš stivren Lærersambandet (Oahpaheddjiidovttastusa) finnmárkoossodaga jođiheaddji čilgii maid son oaivvildii lei sin doaibman. Artihkkala deháleamos gáldut leat Stáhtaarkiiva Romssas, Riikaarkiiva ja Sámi arkiiva. ¶
Nuppi máilmmisoahti váikkuhii skuvlla juo 1939–40 dálvvi, go norgga stivrejeaddji eiseválddit válde muhtin skuvllaid Nuorta-Finnmárkkus neutrálavuođafáktan ((2)) , earret eará válde sii Buolbmát, Stuoravuona, Njávdáma ja Strand internáhtaid. Go duiskalaččat válde Finnmárkku vuolláseaset 1940 giđa ja geasi, de váldigohte sii skuvllaid ja internáhtaid soalddáhiid ásodahkan ja eará geavahussii. Skuvlaeiseválddit rahče bátnegáskki doalahit skuvllaid doaimmas, ja seammás geahččaledje bidjat okkupašuvdnaváldái ovddasvástádusa buot billistemiid ovddas. Čakčamánu 4. beaivvi 1940 čálii skuvladirektevra Lyder Aarseth guokte reivve «Skuvlastivrraide ja internáhtaide Finnmárkkus» . ¶
1. Girko - ja oahpahusdepartemeanta lea 2. beaivvi dán mánu riŋgen munnje dán dieđu: «Skuvllat mat áigot duiskka eiseválddiin gáibidit gokčat vahágiid, rekvisišuvnnaid dahje eará addosiid, galget dallánaga mannat politieiseválddiid lusa oažžut dieđuid ja sii sáhttet addit ohcanskovi.» ¶
Seammás go dán dieđu addit, de fuomášahttit ahte buot addosiid vuođđun galget leat čálalaš rekvisišuvnnat maid lea ovttasbargan báikkálaš rekvisišuvdnalávdegottiin. Buot addosiidda galgá gáibidit guitte, dát gusto maiddái visttiide/viesuide. Min dieđuid mielde oaivvildit duiskka eiseválddit ahte juohke ossodat galgá iežas oasi ovddas gednet. Jus dát ii dahkkojuvvo, de ferte almmá vuorddekeahttá sáddet gáibádusa norgga eiseválddiide. Skovvi ja čuvgehusat lea oažžumis lagamus politieiseválddis. ¶
2. Skuvlavisttit. Dilálašvuohta lea mielddisbuktán ahte oallut báikkiin eai ráđđe šat skuvlavisttiid ja čoakkalmasviesuid dan geavahussii masa dat galget. Mii eat galgga vuollánit, muhto geahččalit láigohit priváhta visttiid, vai oahpahusa sáhttá álggahit. Lanjat mat leat oažžumis láigumassii, leat dávjá nu smávvát ahte eai čága olles luohkát dohko. Mii fertet luohkáid juohkit joavkkuide, ja sáhtášii omd. váldit juohke joavkku 3 diimmu beaivái, dahje olles skuvlla juohke nuppi beaivvi. Mii sáhttit addit eambbo ruovttubarggu ja eambbo eará ruovttubarggu go ovdal. ¶
Soađi dihte skuvlavázzima ávki hedjonii diibmá. Jus mánát šaddet oahpahusa haga dán jagi, de sii bázahallet olu. Mii fertet bargat buoremusa maid sáhttit daiguin vejolašvuođaiguin mat leat guđege báikkis. ¶
Skuvlavisttiid visteláiggu ferte dasto smiehttat go čielgá máksá go duiskka soahteváldi láiggu skuvllaid geavaheamis. ¶
Orrunsajit. Dain báikkiin gos internáhtat leat váldon ja gos sáhttá eará sajes gávdnat skuvlavisttiid, galgat mii geahččalit mánáide addit dohkálaš orrunsajiid priváhta olbmuid luhtte. Stáhtainternáhtat mákset láiggu mánáid orruma ovddas geat gullet internáhttabiirii ja láigu lea ¶
1,– kr. beaivái juohke mánás. ¶
Dása ráhkaduvvui sierra skovvi, mii sámegillii jorgaluvvon lea «Buhtadusa ohcan duiskka eiseválddiin» . Skuvladirektevrra arkiivvain leat vuorkkás oallut čálalaš dieđut skuvlainternáhtaid viessobiergasiid ja eará rusttegiid birra maid duiskalaččat leat váldán dahje oastán. Muhtin dieđut leat duššefal duiskkagillii čállojuvvon, earát fas duiskka- ja dárogillii. Ii leat dihtosis man muddui sii duođaid ležžet máksán buhtadusa. ¶
List­u mii čáj­eha biergasiid maid duisk­ka soaht­eveahka lei váldán Luovt­te­joga skuvl­aint­ernáht­as Deanus. Vuoll­áčáll­it leat duiskka offiseara ja int­ernáht­ahoavda. ¶
Soađi áigge válde duiskalaččat Njávdáma internáhta, ja skuvla lei dalle Njávdáma duottarstobus. Dá leat duottarstobu olggobealde: Ingerøinen, Erna, Kåre, Thor og Markus Sivertsen. ¶
Dađi mielde go duiskalaččat huksejedje bráhkaid iešguđet báikkiide, de guorranedje fas skuvllat, muhto visttiid ortnetdássi lei dávjá hedjonan ovddeža ektui. Seammás ásaiduvai «gáhttejeaddjiváldi» eanet ja eanet báikkiide, ja sii válde ođđa skuvllaid iežaset geavahussii muhtin áigodahkii. ¶
Eanas suohkaniin fylkkas ledje skuvllat váldojuvvon duiskalaččaid geavahussii oanehit ja guhkit áigái. Skuvladirektevra ((3)) dieđihii skábmamánu jagis 1941 čuovvovaš internáhtaid leat ollásii duiskalaččaid geavahusas: Tårnet, Strand ja Fossheim Mátta-Várjjagis, Biergi Várggáid gielddas, Luovttejohka Deanus, Bissojohka ja Leavdnja Čuđegiettis. Internáhtat Guovdageainnus ja Unjárggas ledje muhtin muddui duiskalaččaid geavahusas. ¶
Soames báikkiin geavahedje duiskalaččat dušše muhtin lanjaid internáhtain, ja de besse muhtin lanjaid geavahit ohppiide. Oahppit ja váhnemat eai liikon nu bures dán ortnegii, ja čielggas lea ahte muhtin váhnemat eai sádden ohppiid internáhttii go duiskka militeara ásai doppe. Guovdageainnu skuvlastivrra arkiivvas oidno Skuvladirektevrras ((4)) boahtán telegrámma sidjiide 25.01.1943 dan birra «go mánáid biehttalit bidjamis internáhttii dan dihtii go militeara lea doppe, adnojuvvo leat eahpedohkálaš jávkanággan» . Statistisk sentralbyrå-nammasaš ásahus dagai jagis 1942 iskkadeami namain «iskkadeapmi goluid ja massuid hárrái mat šadde norgga stáhtii, suohkaniidda ja priváhtaide soađi ja okkupašuvnna dihtii» . Skuvllat ožžo skovi jagis 1943. Skovvi earuha goluid ná: I. Njuolggo billisteamit soahtedagu geažil, II Soahtesálaš III Rekvisišuvnnat a) norgga b) duiskka ja IV Eahpedábálaš olggosgolut. Soames devdojuvvon skovit leat gávdnamis Skuvladirektevrra arkiivvas, ee. Guovdageainnu internáhtas mas vahágat, olggosgolut ja massut duiskka rekvisišuvnnaid geažil meroštallojuvvojit leat 9326,60 kr. Dás oaidnit dárkilit maid duiskalaččat ledje billistan ja loaktán. Earret eará ledje billašuvvan ommanat, uvssat ja čuovgamohtor, ja láhtiid fertii visot málet ođđasis go soalddátstevvelat ja rusttegat ledje loaktán láhttiid. Reive, mas muitalit duiskalaččaid billistemiid ja vejolaš buhtadusaid birra, lea merkejuvvon «čiegus» dahje «hui čiegus» . Min dieđus ii leat ovdal ráhkaduvvon ollislaš bajilgovva dávviriin maid duiskalaš válddii skuvllain, ja man muddui nákcejedje doaimmahit skuvllaid eará visttiin. Skuvlastivrraid ja skuvladirektevra raporttaid mielde orru čájeheame dan guvlui ahte oallut báikkiin barge garrasit ohcat ođđa skuvlavisttiid. Dálbmeluovtta skuvlastivrra raporttas 09.02.1943 daddjo ahte Ráirru, Dálbmeluovtta, Lákkonjárgeaži, Lákkovuona ja Dáhpeluovtta skuvllaid ledje «rekvirerejuvvon mearritkeahtes áigodahkii, ja dát biirret leat láigohan skuvlalanjaid priváhtain» . Skuvlastivra muitala maiddái ahte 1942 čavčča «ii leat makkárge skuvlaáigi mannan duššái visttiid, čuovgaolju, boaldámuša, borramuša ja oahpaheddjiid váilli dihtii.» Skuvllaid lei baicca dearvvašvuođaráđđi gidden 2 mánu dan dihtii go lei fuomášuvvon poliomyelihtta. Álttá ((5)) skuvlastivra dieđihii raporttas 23.01.1943 buot 11 skuvlla birra ja čoahkkáigeassá ná: «Okta biire lea bisánan go eai leat oahpaheaddjit, nubbi boaldámušváttisvuođaid dihte, 2 skuvlla jođihuvvojit ráddjejuvvon oahpahusain duogušteami dihtii ja 2 leat áibbas bisánan aiddo dan geažil. Viđa biires lea dievaslaš doaibma.» ¶
Lea gávdnamis jávkanstatistihkka giliskuvllain ((6)) Finnmárkkus 1941/42. Gaskamearálaš jávkan lea 31,58 %. Várggáid gielda ((7)) mas lea 5,14 %, lea áidna gielda gos lea dábálaš jávkanproseanta. Eará gielddain lea 14,7 % ja badjelis. Siseatnama suohkaniin lei stuorámus jávkan, namalassii Guovdageainnus, Kárášjogas ja Buolbmágis, main buohkain lei badjel 50 % jávkan. ¶
Skuvlla ja internáhta árgabeaivi váikkuhuvvui máŋgga láhkái. Šattai váddásit háhkat dárbbašlaš dárbašiid, nu movt lámpáoljju dahje boaldámuša čuovgamohtorii ja liggemii, ja dieđusge borramušgálvvuid internáhttii. Biebmobuktin šattai váttisin go johtolat mearas muhtin áigodagaid lei hedjonan dahje juo oalát bisánan. Maiddái skuvllat mat ledje doaimmas, bággejuvvojedje muhtin áigodagaid dálvet váldit «boaldámušluomu» , beroškeahttá das lei go duohtavuođas boaldámušvátni vai ii. Dávjá sáhtte maid oahpahusávdnasat váilut, ovdamearkka dihte čállinbáhpirat, bliánttat, krihtta ja eará. ¶
Oahpahuslanjaid vátnivuođa dihte šadde juohkit luohkáid, ja nu dárbbašedje eambbo oahpaheddjiid, muhto daid ii lean álki fidnet. Oallut báikkiin váilo oahpaheaddjit juo muđui ge. Muhtin oahpaheaddjit váldojedje fáŋgan go sii barge vuostálastimiin, earát báhtaredje olgoriikii. Go vuostálastilihkadus celkkii čuoládahkan biehttalit váldimis barggu oahpaheddjiid maŋis geat ledje fáŋgan váldon dahje lihccojuvvon virggiin, de báhce oahpaheaddjivirggit orrut áibbas rabasin oanehit ja guhkit áiggi. Skuvladirektevra ((8)) dieđihii skábmamánu 1943 ahte «moai fylkkamánniin dolle lagamus áiggis konferánssa Reichskommisarain Dienststelle Kirkenes ((9)) oažžun várás skuvllaid ja internáhtaid friddjan. Boađus dás dieđihuvvo dasto buohkaide.» Dáidá konferánssa boađus šaddan sakka unnit go vurdojuvvon, dasgo mii eat leat gávdnan makkárge «dieđáhusa» áššis. ¶
Njuolggo soahtedagut čuhce eanemusat Várjjat-guovlui. Várggát ja Girkonjárga bombejuvvojedje čađat 1941–44 áigodagas, eanas ledje ruoššabealde girdimašiinnat, muhto maiddái eŋgelas girdit. Jagis 1944 bombejedje maiddái Čáhcesullo. Skuvllat gárte dávjá botket oahpahusa ja oahppit ja oahpaheaddjit mannat báhtaranlanjaide. Bombemat billistedje Čáhcesullo skuvlla. Go duiskalaččat guđđe Várggáid, de ledje geallárii deavdán dynamihta, ja gárvvistan bávkaleapmái. Dát almmatge fuomášuvvui ovdalgo bávkkehii ja nu leage boares stuoragárdin 1888 rájes velá dál ge ceaggut. Girkonjárggas billašuvai álbmotskuvla, muhto realskuvlavisti bázii ceaggát, oktan hárve vistin guovddášgávpogis. Oahppit šadde báhtarit dahje evakueret go bombejedje nu garrasit. Ohppiid biđgejedje máŋgga sadjái gielddas gos lei dorvvolaš dilli ja muhtimiid dolvo eará gielddaide ja fylkkaide. ¶
Finnmárkkus ja Davvi-Romssas bolde eanas skuvllaid skábmamánu 1944. Oahppit evakuerejedje váhnemiid fárus, dahje sii čuvvo sin meahccái ja orru doppe báktelomiin, darfegođiin ja lávuin. Sii geat geassádedje eret eváhkos, illá šadde oba vázzit ge skuvlla. Evakuerejuvvon ohppiid gaskkas ledje stuorra erohusat man muddui sii besse vázzit skuvlla báikkiin gosa ledje evakuerejuvvon. ((10)) ¶
Dušše moadde hárve skuvlla fylkka nuorttabealis doibme dábálaš láhkái miehtá soahteáiggi, ja oahppit doppe besse vázzit 7-jagi álbmotskuvlla eai ge massán skuvlavázzima. ¶
Go ruošša soahteveagat golggotmánu 1944 bidje friddjan muhtin guovlluid Nuorta-Finnmárkkus, de álggahuvvui dakkaviđe bargu gávnnahit guđet skuvllat ledje doaimmas dahje guđiid sáhtii álggahit. Oahpaheaddji ja sátnejođiheaddji Sverre Dølvik, Mátta-Várjjagis, biddjui gaskaboddosaš skuvladirektevran Finnmárkui 01.02.1945. Fylkkamánni sáddii 22.02.1945 dieđu Girko- ja oahpahusdepartementii Norgga militeara-mišuvnna bokte Girkonjárggas. Son dieđiha ahte skuvllat leat álggahuvvon dahje álggahuvvojit hui fargga Mátta-Várjjagis, Čáhcesullos, Davvi-Várjjagis, Várggáid gávpogis ja gielddas. Unjárggas lea okta skuvla seilon, muhto oahpaheaddji lea buohcci ja ii leat dihtosis sáhttá go skuvlla álggahit. Eará gielddain váillahit «dieđuid addima» , muhto jáhkkimis eai boađe skuvllat johtui dán skuvlajagis. ¶
Dalle go duiskka soahtefápmu okkuperii Norgga 1940 giđa, nammadii Vidkun Quisling dakkaviđe iežas ministtarpresideantan ja nammadii maid Nasjonal Samling-bellodaga galgat leat stáhtaguoddi bellodahkan. Dát bisttii vuos álggus duššefal vahku. Dasto nammadii Alimusriekti Hálddašanráđi ((11)) maid duiskalaččat dohkkehedje, muhto dát ii čohkkán earágo čakčamánnui. Dalle bođii duiskka Reichskommissariahtta njunnošii ja Josef Terboven válddii ieš stivrejumi. Terboven nammadii nudaddjon «kommisáralaš stáhtaráđiid» , eatnasat sis ledje NS-olbmot. ¶
NS ja duiskalaš nasisttat geavahedje skuvlla váldosadjin plánet nuppástuhttit servodaga. Dan dihtii geavahedje skuvlla guovddáš gižžobáikin ja oahpaheaddjit gárte geahččaladdin nasistalaš ideologiija ja organiserema sisafievrrideapmái. Álgu bođii skábmamánu 1940. Dalle lei Girko - ja oahpahusdepartemeanta čállán johtočállosa maid galge prentet ja sáddet buot oahpaheddjiide riikkas. Johtočállosis bivde oahpaheddjiid čállit vuollái čuovvovaš cealkámuša: ¶
«Mun duođaštan gudni ja oamedovddu bokte ahte mun oktiisoahpevaččat dainna ávžžuhusain maid Girko- ja oahpahusdepartemeanta lea sádden buot oahpaheddjiide riikkas, geatnegahttán iežan buot mu skuvladaguin miehtat positiivvalaččat ja aktiivvalaččat bargat olahit áddejumi mu ohppiin dan ođđa eallin - ja servodatoidnui nu movt dat boahtá ovdan Nasjonal Samling-bellodaga prográmmas, ja min ođđa našunála riikastivrra doaimmain ja mearrádusain. (...) ¶
Munnje lea dihtosis ahte buotlágan rihkkun dán duođaštusa ja dieđusge juohkelágan viggamuš mus almmolaš virgeolmmájin dahje priváhta olmmožin geahččalit olbmuid rávvet dahje eará ládje doallat eret searvamis Nasjonal Samling-bellodahkii, mielddisbuktá ahte mun dallánaga ferten guođđit virggi almmolaš virgeolmmožin». ¶
Go dát čálus galggai deaddiluvvot, de muhtin vuostálasti fuomášii dán prentehusas. Jándoris ledje vuostálastit ráhkadan čállosa ja bivde oahpaheddjiid baicca čuovvovaš čállosa sáddet: «Vuostáiváldojuvvon ávžžuhusa oktavuođas mun duođaštan ahte mun áiggun leat oskkáldas iežan oahpaheaddjigohččumii ja iežan oamedovdui, ja mun dán vuođul, dás maŋás nu movt dássážii, čuovun daid mearrádusaid mu virggi doaimmas maid mu hoavddat rievttuid leat munnje addán.» ¶
Dán cealkámuša lei váttis fallehit, go das ii boahtán ovdan njuolgut vuostevuohta. Almmatge lei oaivil čielggas. Boađus lei ahte departemeantta johtočálus dušše unnánaš oba sáddejuvvui ge. ¶
Báikkálaš NS-searvvit dávjá seaguhedje iežaset njuolga skuvlii, earret eará sáddejedje sii skuvllaide gohččuma geahččat ja lohkat jitnosit dihto čállosiid. Buot skuvllat ja almmolaš kantuvrrat ožžo gohččuma heŋget daid plakáhtaid ja dieđuid maid NS sáddii. Guovvamánu 1942 ožžo earret eará Romssa almmolaš oahpaheaddjiskuvla ja Romssa skuvlainspektevra johtočállosa maid galge jitnosit lohkat juohke luohkás. Goappaš ásahusat sáddiiga ášši Girko- ja oahpahusdepartementii, jearaldagain lei go departemeanta vai NS mii skuvlla galggai stivret. Ministara kantuvrra arkiivvas lea vurkejuvvon giehtačálusreive bajilčállagiin dahje sámegillii «Mearrideapmái«. Reivves ii oainne gii dán lea čállán, muhto árvideamis lea soames departemeantta alitdási virggehasain dan čállán. Čálli mieđiha buoremuddui váidaleddjiide ahte skuvlla ii galgga oktage stivret almmá departemeanttain gulahallama haga, ja čujuha ahte áššis maiddái lea pedagogalaš bealli, ii ge NS čálus lean dan «hámis ahte heive jitnosit lohkat erenoamážit unnimus mánáide» . ¶
NS-searvi gohčui dávjá oahpaheddjiid ja skuvlla hálddašeddjiid politihkalaš čoahkkimiidda. Ovdamearkka dihte sáddii Čáhcesullo NS-searvi dáhtomis 27.05.1941, «Sisriikadepartemeantta lágideami vuođul» gohččuma boahtit stáhtaráđi Gudbrand Lunde logaldallamii. Fylkkamánni sáddii reivve oskkáldasat viidáseappot, ee. Skuvladirektevrii. ¶
Reive maid NS sáddii skuvllaide gohččumiin ahte galggai lohkkojuvvot jitnosit buot luohkáide. ¶
Terbovena ráđđehusa gohččumis 04.10.1940 daddjo ahte «almmolaš virgeolbmát geat politihkalaš oainnuiguin eai atte doarvái sihkarvuođa das ahte sii olles fámuin áigot guorrasit politihkalaš ođđaortnegii, sáhttet biddjot eret bálvalusas» . NS ásahii «Personalkantuvrra almmolaš bálvalusa várás» , mii árvvoštalai oahpaheddjiid ja eará almmolaš virgeolbmuid. Dán kantuvrras manai reive Girko- ja oahpahusdepartementii oahpaheddjiid birra geat vuostábarge «ođđaortnega» ja dan dihtii berrejit lonuhuvvot eret. Erenoamáš dehálaš lei ahte sii, geain lei alla virgi skuvllain, ledje dakkárat geaidda eiseválddit sáhtte luohttit. Jagis 1941 ožžo skuvladirektevrrat čielga dieđu ahte sii, geat eai dieđit iežaset NS-bellodahkii, eai galgga vuordit iežaset bisuhit virggiideaset. Jagis 1942 biddjojedje eanas skuvladirektevrrat eret virggiineaset. ¶
Finnmárkkus lei Lyder Aarseth jagi 1933 rájes skuvladirektevran. Son lei virggis okkupašuvnna álgoáiggis, muhto šattai fargga vuostálagaid nasisttalaš stivrejeddjiiguin ja váldui fáŋgan 18.06.1941. Son čohkkái giddagasas golbma mánu. Dan áigodagas biddjui NS-oahpaheaddji Toralv Tveiten virgái gaskaboddosaččat. Aarseth lihccojuvvui virggis mii formálalaččat fápmuduvvui 01.01.1942, muhto son beasai árpmu bokte joatkit dassážii go gávdne sadjásaš olbmo. Dáhtomis 01.05.1942 bođii su sadjái Rasmus Kvammen, muhto son jámii 1943:s. Su maŋis álggii virgái Bjarne Lillevik, gii formálalaččat lei virggis dassážiigo friddjavuohta šattai, ja maŋŋil evahko lei kanturbáiki Hamar. ¶
Lyder Aarseth bođii Guovdageidnui oahpaheaddjin 1913 ja šattai Finnmárkku skuvladirektevran 1933. Nasieiseválddit lihccui su 1943, ja son álggii fas skuvladirektevran 1945:s. ¶
(Govva: Tromsø museum) ¶
Bjarne Lillevik ovttas duiskka offisera Wilhelm Brüggemann, Donjevuonas 1942 čakčamánu ¶
Skuvladirektevrra kantuvrras lei kanturveahkki lassin skuvladirektevrii. Go Aarseth lihccojuvvui virggis, de luobai su hárjánan kanturveahkki virggis čájehan dihtii vuostehágu. Maŋŋil váidalii Lillevik go sus lei dušše 17 jahkásaš nieida veahkkin kantuvrras. ¶
Jagis 1942 árvvoštalle skuvlastivrraid ovdaolbmuid vuđolaččat, ja eatnasiid lonuhedje eret ja sadjái bohte NS-olbmot dahje dakkárat geaid vurde leat oskkáldassan sin vuostái. Finnmárkku Skuvladirektevra sádde reivve 31.10.1942 Girko- ja oahpahusdepartementii ja evttoha ođđa skuvlastivraovdaolbmuid Finnmárkku skuvlasuohkaniidda. «Evttohusa lea ovddidan ovttasráđiid NS biirejođiheddjiiguin ja NS-servviid jođiheddjiiguin ja NS sátnejođiheddjiiguin.» Evttohasat ledje 21 suohkanii, ja 2 eai lean vel gárvásat. 14 evttohasa ledje oahpaheaddjit, geat sohpe nasisttaid fágastivra-ideaide. Muhtin suohkaniin eai gávdnan luohttehahtti oahpaheddjiid ja fertejedje earáid nammadit. Dán 21 gaskkas ledje 15 NS mieldelahtu. Earáid hárrái čálii skuvladirektevra Kvammen ahte sii leat «miehtemielalaččat ođđa áigái» . ¶
Nasistastivrii šattai dađistaga váddásit ja váddásit gávdnat olbmuid geat mieđihedje nammadeapmái. Guovvamánu 1945 čállá Girko - ja oahpahusdepartemeanta skuvladirektevrraide: «Mii guoská ávžžuhussii ahte vuostábargat skuvlastivraovdaolmmoš-ámmáha váldima, orrot máŋgasat geavahan liiban rábidit doavtterduođaštusa vai besset eret.» Dán váttisvuhtii «čoavddusin» lei ahte sii eai dohkkehan buot doavtterduođaštusaid, muhto vuostehágolaš olbmuid sáddejedje «bargogaskkusteami bearráigeahččo-doaktáriid lusa» . Reive duođašta čielgasit ahte «ođđaortnegii» ii hálidan báljo oktage searvat ja illá nagodedje fuolahit unnimusmeari hálddašandoaimmaid, eai eaktudáhtus eaige bákkolaš vugiiguin. ¶
Dan dássái ii goassege joavdan ahte gáibidedje oahpaheddjiin NS-miellahttovuođa, muhto miellahttovuohta sáhtii leat mearrideaddjin dasa ahte besse go oahpaheaddjit goargŋut alitvirggiide. Miessemánu 1944 čállá Girko- ja oahpahusdepartemeanta Finnmárkku skuvladirektevrii muhtin oahpaheaddji birra Sállanis: «NS Riikajođihangottis lea departemeanta ožžon dihtosii ahte namuhuvvon oahpaheaddji lea bivdán iežas celkojuvvot eret Nasjonal Samling-bellodagas. Dan geažil dieđihit skuvladirektevrii ahte dálá njuolggadusaid vuođul ii sáhte oahpaheaddji Rebni virgáduvvot alitvirgái skuvllas.» Muhtin oahpaheaddji Láhpis, gii lei NS-miellahttu 1940 rájes gitta dassážii go soahti nogai, oaččui aiddo fal miellahttovuođa dihtii alit oahpaheaddjevirggi Oslos. ¶
Ovdamearkkat muitalit maiddái ahte oahpaheaddjit, geaid lihcco virggiin rihkkosiid geažil, ožžo dievas buhtadusa go dieđihedje iežaset NS-miellahttun. Muhtin internáhttahoavda dubmejuvvui 1941 giđa go lei verrošan ruđaiguin ja lihccojuvvui internáhttahoavdan. Son liikká beasai joatkit oahpaheaddjin. Jagi maŋŋil, 24.07.1942, virgáduvvui son fas internáhttahoavdan. Dan gaskkas ledje dáhpáhuvvan guokte ášši: Nasisttat ledje lonuhan skuvladirektevrra ja 1942 geassemánu lei oahpaheaddji dieđihan iežas NS-miellahttun. ((12)) ¶
Álgoáiggis jotke oahpaheaddjit oahpahusa nu movt ovdal, muhto dađistaga čavgejedje nasisttat skuvlla sisdoalu eambbo ja eambbo. Oahpaheddjiide biddjui garra deaddu oahpahit nasisttalaš ideologiija, muhto dása bođii garra vuosteháhku. Ságas lei fievrridit áibbas ođđa oahppoplánaid ja oahppogirjjiid skuvlii, muhto ođđa oahppoplánat eai boahtán goassege. Duššefal soames ođđa oahppogirjjit ráhkaduvvojedje, báidnojuvvon NS-ideologiijain, ja eará girjjit fas «dohkkehuvvojedje skuvlla geavahussii» . ¶
Nasisttat geavahedje erenoamážit risttalašvuođafága indoktrineret nasisttalaš ideologiijai. Seammás go soames ovdalis dohkkehuvvon girjjit masse dohkkehusa, ilbme ođđa girjjit nasisttalaš ideologiija sisdoaluin. Báhppa Sigmund Feyling almmuhii 1937:s oahppogirjji dárogillii namain Liv og lære (sámegillii: Eallin ja oahppa), mii dalle dohkkehuvvui risttalašvuođaoahpahusa várás. 1941:s son álggii ekspedišuvdnahoavdan Girkodepartementii. Seammá jagi almmuhii son oahppogirjji rievdaduvvon hámis, mas 4. báhkkon earret eará čilgejuvvui ná: «Vuosttažettiin leat mii vealgugasat čájehit gulolašvuođa Láidesteaddjái ((13)) ja stáhtaeiseválddiide. Ceakkastit eiseválddiid ja stáhta vuostái, lea seammá go bidjat iežas Ipmila ortnega vuostái ja dat mielddisbuktá ráŋggáštusa» . Bismmat vuosttaldedje searválaga dán girjji. ((14)) Go girji ilmmai 1943:s ođđadárogillii, lei cealkka Láidesteaddji birra sihkkojuvvon. Muhto goappaš gáhppálagain lei cealkka mii sámegillii jorgaluvvon čuodjá ná: «Dál galgá ovddeš beaivvášruossasymbola (dárogillii: solkorssymbolet) ođđasis čohkket norgalaš álbmoga Norgga ja Ipmila várás.» Seammá láhkái lei historjáfága dehálaš ideologalaš váikkuheapmái. Nasisttat eai oro leamen gárven ovttage ođđa historjágirjji, muhto sii fuolahedje vai muhtin ovdalis dohkkehuvvon girjjit eai šat dohkkehuvvon. Finnmárkku skuvladirektevrra arkiivvas gávdno čálašeapmi historjjágirjji birra jorgaluvvon eŋgelasgielas. Dán girjji muhtin oahpaheaddjit ávžžuhedje geavahit, muhto nasioahpaheaddjit eai ollinge dohkkehan. Sii dadje girji ii ábut skuvlii luitojuvvot. ¶
Lea sáddejuvvon bagadus das movt skuvllas galggai hukset «ođđa áiggi» vuođul. Guovddášeiseválddiid johtočállosiin daddjo ná: ¶
18.03.1942 – Girko- ja oahpahusdepartemeantta johtočálus: Norgga ja olgoriikka skuvlamánáin ii leat lohpi reivvestallat, dan dihtii go «reivvestallamis gaskkal norgga ja olgoriikka skuvlamánáid leat norggabeale oahppit addán ovttabealát ja boasttu čuvgehusaid dilálašvuođain Norggas» . ¶
05.05.1942 – Seaidnedieđuid njuolggadusat: Buot almmolaš visttit leat geatnegahtton heŋget daid plakáhtaid maid NS dáhttu almmuhuvvot. ¶
NS lei eahpitkeahttá rasisttalaš bellodat, seammá láhkái go Duiskka «stuoravielljabellodat» NSDAP. NS doarjjui juvddálaččaid jávkadeami teoriijas ja geavvadis ja vuođđudii dan teoriijai mas daddjo ahte germánalaš ja davviriikkalaš čearda lei buoret. NS evttohii náittusdillelága, mas lei gildojuvvon norgga olbmuin náitalit juvddálaččaiguin ja sámiiguin, muhto dát láhka ii čađahuvvon. Eahpitkeahttá sihke duiskka ja norgga nasisttat badjelgehčče sámiid. Dát vuhttui evakuerema áiggi, earret eará dajai politihoavda Jonas Lie: «Mearrasámit ... čearddalaččat ollásii billašuvvan seaguhusálbmot ... geain eanasmuddui ii leat fysalaš ii ge vuoiŋŋalaš álbmot- dahje bargoárvu.» ((15)) NS-olbmuin lei almmatge máŋggaoaivilvuohta skuvlapolitihkas sámiid ektui. Boahtte artihkkalis lohkat ahte máŋggas NS-nammadan skuvlastivraovdaolbmuin dorjo sámegieloahpahusa sámiide. Bjarne Lillevik, gean NS jagis 1943 bijai Finnmárkku skuvladirektevran, celkkii baicca dáhtu nuppástuhttit oahpahusa sámiide, vai šaddá eambbo sámegiella. Son čujuha reivves 13.09.1943 Girko- ja Oahpahusdepartementii ahte Guovdageainnu skuvlastivra lea nammadan lávdegotti jorgalahttit oahppogirjjiid sámegillii, ja čállá ná: «Mun lean miehtemielas dasa ahte sámemánát berrejit oažžut Biibbalhistorjjá ja Katekismusa sámegillii. Movt gudnejahttojuvvon departemeanta oaidná ášši? Mu persovnnalaš oaivil lea ahte jus sámi čearda galgá bisuhit iešvuođalági de gal ferte skuvla nuppástuhttit oahpahusa sámemánáide... Áššái galgá čálus ráhkaduvvot maŋŋil go sámi skuvlastivrrat leat cealkán áššis, ja dat buktojuvvo ovdan gudnejahttojuvvon departementii.» ¶
Go Quisling fas stivregođii ráđđehusa guovvamánu 1942, lei su vuosttaš bargguid gaskkas almmuhit lága Našunála nuoraidbálvalusa birra. Dás daddjo: ¶
«Norgga bártnit ja nieiddat galget sin našunála bajásgeassima dihtii ja álbmoga ja ruovttueatnama dihtii dahkat bálvalusa Nasjonal Samling-bellodaga ungdomsfylkingas (nuoraidorganisašuvnnas). Nuoraidbálvalusa geatnegasvuohta álgá ođđajagimánu 1. beaivvis dan jagi go 10 jagi deavdá ja loahpahuvvo juovlamánu 31. beaivvi dan jagi go 18 jagi deavdá.» ¶
28.02.1942 sáddii KUD johtočállosa: «Departemeanta bivdá hearrá skuvladirektevrra báikkálaš skuvlastivrraid geatnegahttit farggamusat ráhkadit bargobihtáid, nu movt namuhuvvon ovdalis, skuvlamánáide badjel 9 jagi ođđajagimánu 1. beaivvi 1942. Bargobihtát galget addojuvvot ávžžuhusa vuođul namuhuvvon ásahusaide mat gullet Nasjonal Samlinga nuoraidorganisašuvdnii.» ¶
Finnmárkku skuvladirektevra arkiivvas oaidnit goit ahte buot Mátta-Várjjaga gielddat sáddejedje ohppiidlogahallamiid. Mii eat dieđe man muddui Finnmárkku eará guovllut dahke dan. ¶
Našunála nuoraidbálvalussii lei garra vuosteháhku, sihke oahpaheddjiin, girkus ja ii unnimusat akšuvnnas mas váhnemat dihto dáhtomis sáddejedje vuostehágolaš reivve. Mii eat dieđe man oallugat oassálaste dán akšuvdnii, dan dihtii go reive manai njuolga nasisttalaš eiseválddiide. Hjemmefronten almmuhii ieš logu leat 200 000, muhto earrásat čuoččuhit logu leamaš arvat unnit. ((16)) Beroškeahttá logus ledje goit dan mađe oallugat ahte nasisttaide lei veadjemeahttun čađahit ráŋggáštusdoaimmaid vuolláičálliid vuostái. Vuostehágu dihte eai ollašuvvan guđege muddui plánat oažžut áigái našunála nuoraidbálvalusa, ja Nasjonal Samlinga nuoraidorganisašuvdna gárttai ge vuosttažettiin NS-miellahtuid mánáide organisašuvdnan. ¶
Okkupašuvdnaáiggi vuosttaš jagi besse oahpaheaddjiorganisašuvnnat joatkit bargguset iežaset válljen njunušolbmuiguin, muhto go sii eai dohkkehan ahte skuvllas galge lávdadit nasisttalaš dieđuid, de bidje nasisttat eará njunnošiid sin sadjái. Stuorámus oahpaheddjiidorganisašuvdnii, Norgga oahpaheddjiidsearvái, biddjui hirdahoavda Orvar Sæther ođđa jođiheaddjin. Son ii almmatge nagodan organisašuvnna oažžut doaibmat, go eanas luohttámušolbmot biehttaledje ovttasbargat ja eanas miellahtut geassádedje. Nasisttaid čoavddus dasa lei ásahit Norges Lærersamband (Norgga Oahpaheddjiidovttastusa) guovvamánu 1942. Buot oahpaheaddjit geatnegahttojedje leat miellahttun. Norges Lærersambanda lágidedje láidesteaddjiprinsihpain: Quisling ieš nammadii Orvar Sæthera riikajođiheaddjin. Riikajođiheaddji nammadii fylkkajođiheddjiid, ja sii fas nammadedje biirejođiheddjiid ja báikkálaš servviide jođiheddjiid. ((17)) Oahpaheddjiidovttastus lei oassi stuorát plánas, mas álbmotválljen orgánaid sadjái galge boahtit riikkadiggi og fidnoorganisašuvnnat main lea nasisttalaš stivra. Plána ii goassege ollašuvvan, olu lei dan dihtii go lei garra vuosteháhku dán organiseremii. ¶
Oahpaheaddjit álge spontána vuostehágu čájehit bággoorganiserema vuostá, ja dát fas buvttii čavgadit vuosteháhkoorganiserema okkupašuvdnafámu ja nasistivrra vuostái. Nu álggahuvvui Skolefronten. Dat sáddii ávžžuhusa oahpaheddjiide ja bivddii sin vástidit gáibádussii mii guoskkai Lærersamband:a miellahttuvuhtii ahte sáddet dán cealkámuša: ¶
Orvar Sæther ii lean dušše Norsk Lærersambanda (Norgga oahpaheddjiid ovttastus) jođiheaddji, son lei maid Oslo hird-veaga jođiheaddji. Dá lea govvejuvvon hird-ráiddus Oslos 01.11.1941. ¶
(Govva: Riksarkivet) ¶
«Mun in sáhte leat mielde bajásgeassimis Norgga nuoraid daid meriid mielde maid NS nuoraidbálvalus lea mearridan, dasgo dat lea mu oamedovddu vuostái. Go miellahttovuohta riikajođiheaddji cealkámušaid mielde earret eará geatnegahttá mu dákkár bajásgeassimii, ja dasa lassin leat velá gáibádusat mat leat vuostálaga mu virgádaneavttuiguin, de mun ferten dieđihit ahte mun in sáhte leat Norges Lærersambanda miellahttun.» ¶
Riikka 14 000 oahpaheaddjis čálle olles 85 % vuollái dán cealkámuša. ¶
Njukčamánu 20. beaivvi 1942 váldojedje birrasiid 1000 dievdooahpaheaddji fáŋgan. Sin čohkkejedje vuos fáŋgaleairraide, Grini nammasaš báikái Oslos Lulli-Norggas, Falstadii Trøndelágas ja Sydspissen-nammasaš báikái Romssas Davvi-Norggas. Eanemus leat gullan daid oahpaheddjiid birra geaid fievrridedje ruovdemáđii mielde gussavovnnaiguin Oslos Troandimii ja das fatnasiin viidáseappot Girkonjárgii sakka heajos dilálašvuođaid siste. «Skjerstad» -nammasaš fatnasis ledje 500 olbmo. Fanas gesii rievtti mielde 150, ja mátki ádjánii guokte vahku. Go ollejedje Girkonjárgii, de bidje sin bargat sakka garra bággobarggu iešguđet sajiin Mátta-Várjjagis. Maŋŋil bukte vel eambbogiid. Suoidnemánu ledje sullii 700 oahpaheaddji fáŋgan Girkonjárggas. Eará Grini-fáŋggat, sihke oahpaheaddjit ja earát, sáddejuvvojedje Návutnii. Doppe bidje sin ráhkadit muohtaáiddiid geaidnoguoraide, vai duiskalaččaide lei geaidnu rabas birrajagi Nuortafrontii. ¶
Movt de válde olbmot vuostái oahpaheddjiid dain báikkiin gosa sii biddjojedje? Máŋggas leat maŋŋil muitalan ahte olbmot dorjo sin Mátta-Várjjagis ja Návuonas. Siviila álbmot juogadii fáŋggaiguin dan vátna biepmus mii sidjiide lei rašunerejuvvon. Giitevašvuođas báikkálaš olbmuide geat veahkehedje sin buoremus lági mielde, ásahuvvui dakka maŋŋil soađi Oahpaheddjiid Girkonjárfoanda (dárogillii: Lærernes Kirkenesfond) mii čokkii ruđa ođđasishuksemiidda maŋŋil soađi. Foanda attii earret eará girjjiid skuvlagirjerádjosiidda, Romssa skuvlaleairraide ((18)) , ja stuorámus skeaŋka lei ođđa girjerájus Girkonjárgii. ¶
Muhto ođđa virgáduvvon skuvladirektevra, Rasmus Kvammen, ii čájehan makkárge sympatiija girkonjároahpaheddjiiguin, ja son čálii ge reivve KUD:i 01.09.1942: ¶
« ... Obalohkái jáhkán mun dáidda oahpaheddjiide leamaš buorrin dát orrun. Sii besset smiehtadit iešguđetlágan áššiid maidda sii ovdal árvideames eai leat luoikan jurdaga ge. ¶
Sii besset oaidnit ahte ráđđehus oaivvilda duohtavuođa doaimmaiguin, sii besset oahpásnuvvat daidda «vearrás« duiskalaččaide ja besset máistit maid duiskka disipliidna ja bagadus mearkkaša. Sii besset oaidnit soađi duohtavuođa. Ja vuosttamužžan sii besset oaidnit oallugiid geat ovddastit máinnašuvvon bolševikalaš kultuvrra, soahtefáŋggaid. Dán mun jáhkán leat heivvolaččat rahpat vaikko geange čalmmiid. Eai dáidde gávdnot stuorát erohusat gostege go erohusat duiskka ja ruošša soalddáhiid gaskka. Oahpaheaddjit eai sáhte maid garvit oaidnimis dan olmmošlaš meannudeami maid duiskka fáktejeaddjit addet sidjiide. ... ¶
Muhto go mun jurddašan ahte dát 700 oahpaheaddji livčče sáhttán min beali váldit dán áiggis goas mii livččiimet sakka sin dárbbašan bajásgeassit ođđa buolvvaid, ja ahte sii nággáris vuoiŋŋain baicca válljejedje albmosit vuostáičuožžut min, dalle dat čájeha ahte sii leat boastut ádden sin oahpaheaddjidoaimma ođđa Norggas, nu ahte velá Girkonjárggas ge orrun lea menddo buorrin sidjiide.» ¶
Oahpaheaddjit Finnmárkkus, geaid válde fáŋgan, ledje álggus báikkálaš guovllugiddagasain, ja doppe sáddejedje oallugiid Romsii fáŋgaleirii. ¶
Oahpaheaddjiriidu 1942. Mátta-Várjjaga oahpaheaddjit arreasttas cuoŋománu-miessemánu 1942. Bargiidjoavku báhpadálus politiija bearráigeahčuin. F.v. G.b. politibetjent, Julius Tro, Andreas Løvberg, Paul Kjelsberg, Tormod Larsen, Hendry Lind, Aksel Borgen, Sverre Dølvik, Hans Slangnes, Asmund Rørsleth, Jens Rotnes. ¶
(Govva: Finmarksbiblioteket) ¶
Máŋgga oahpaheaddjefáŋgga biddjo hukset muohtasuoji Báttarmuotkki-geainnu badjel. ¶
(Govva: Bundesarchiv, Koblenz) ¶
Terror ii nagodan deaddit oahpaheddjiid, muhto ii vuosteháhku ge lassánan báikkálaš álbmoga gaskkas oppalaččat. Nasisttat dáhtto oahpaheddjiid loahpahit akšuvnna, ja nasi-eiseválddit sáddejedje 25.04.42 dieđu ahte boastut lei áddejuvvon Lov om Norges lærersamband. NLS galggai leat áibbas eahpepolitihkalaš organisašuvdna ja oahpaheaddjit eai lean geatnegasat bargat NS nuoraidbálvalusa ovddas. Dát lei buoremuddui geassádeapmi álgoplánaid ektui. Fáŋgejuvvon oahpaheaddjit digaštallagohte ahte sáhtte go sii dán dieđu vuođul searvat NLS miellahttun, vai beasašedje friddjan ja fas bargui álgit. Dađis sohpe oahpaheaddjit dán dohkkehit, ákkain ahte vuolláičála maid dahke bággejumiin, ii geatnegahttán. Máŋgasat balle seammás dan ge ahte sii eai ceavzze badjel dálvvi heajos dilis giddagasas. Teaksta lei veahá iešguđetlágan dain iešguđet leairrain. Girkonjárgga oahpaheddjiide lei teaksta ná: ¶
Cealkámuš: Mun cealkkán dákko bokte iežan miellahttun Lærersambandii, ja lean geatnegas, maŋŋil dearvvašmahttináigodaga, fas álgit doaibmat skuvlabálvalusas gustojeaddji njuolggadusaid mielde. Oahpaheaddjit biddjojedje dasto friddjan dađistaga. Dat geat guhkimusat ledje fáŋgan, čohkkájedje 9 mánu giddagasas. Ovdalgo vuostálasti oahpaheaddjit fas álge oahpahusain, de sii lohke jitnosit oktasaš julggaštusa ohppiide. Sii duođaštedje ahte sii eai goassege oahpat maidege mii «manná sin oamedovddu vuostái» . ¶
Oahpaheaddjit ledje bargguset dihte njunnošis das geaidda biddjui garra deaddu nasifiseret servodaga, muhto akšuvnnain sii baicca šadde vuosteháhkobarggu symbolan. ¶
Láidesteaddjiprinsihpa mielde nammadii riikahoavda Orvar Sæther reivves 21.02.42 oahpaheaddji Lars Augestada, Čáhcesullos, Finnmárkku lærersambanda fylkkajođiheaddjin. Riikahoavda bivdá Augestada sáddet evttohusa biirejođiheddjiide: «Sii galget áinnas leat NS, jus gávdno oktage gii lea dohkálaš dása. Muđui sáhttá geavahit miehtemielalaš olbmuid geat leat dáhtolaččat rabasvuođain bargat seađu ja álbmoga buoredili ovdii ođđa njuolggadusaid mielde.» ¶
Augestad sáddii 08.04.1942 biirejođiheddjiide evttohusa ja vahkku maŋŋil bođii diehtu ahte olbmot lea nammaduvvon. Augestad čálii 15.04.1942 reivve Toralv Tveitenii, Girkonjárggas, gii lei nammaduvvon Nuorta-Finnmárkku biirejođiheaddjin. Reivvestis son čujuha iežas leat nammaduvvon fylkkajođiheaddjin ja dovddasta oalle rahpasit man váttis lei bargat NS / Lærersambanda ovddas ja man unnán álbmogis lei doarjja dasa: ¶
«Mun hálidan ahte nammaduvvošii čeahpit olmmoš go mun. Muhto nu movt don dieđát, de leat unnán oahpaheaddjit dán guovllus searvan NS:i, eatnasat vuosttaldit dan mii lea ođas, ja go nu unnán olbmuid gaskkas sáhttá válljet, de dovddan geatnegasvuođa heajos árjjaiguin veahkehit «váikkuhit ceaggás álbmoga» . ... dát bargu lea maid oalle «uria-bargu» midjiide dál álggus: olbmot leat skilgon midjiide, olbmot mannet «meattá» , bargooktavuohta mii bieđgana, ustitmeahttunvuohta jna. Muhto dán mii fertet gierdat, dát dáidá leat oassin dan loahppagiččus man čađa mii fertet mannat vai áššit njulget.» ¶
Seammá reivves son čállá váikkuhusa mii lei go oahpahit besse dušše dat oahpaheaddjit geat ledje Lærersambanda miellahtut: ¶
«Telegrámmajearaldagas Girkodepartementii das ahte sáhttá go skuvllaid álggahit beassážiid maŋŋil go oahpaheaddjit leat dáhtolaččat, de ožžon dán vástádusa: Skuvllat sáhttet joatkit duššefal oahpaheddjiiguin geat leat Lærersambanda miellahtut. Maŋŋil leat muhtimat dáppe geahččalan garvit mu vai skuvllat sáhttet álggahuvvot, muhto dat ii leat lihkostuvvan. Muhtin nissonoahpaheaddji lei álggahan realskuvlaohppiid oahpahit iežas priváhta orrunviesus. Odne mun bissehin skuvlla, ja oahppit fertejedje mannat ruoktot. Ii leat somá nu meannudit ja bargoskihpáriiguin vuostálaga šaddat, muhto dan ferte maid bargat. Ja dal galggat don ges, nu bures go sáhtát, geahččat, dego mun, ja áicat gos «civnnista» , bearráigeahččat, nu bures go lea vejolaš iskkadit guovlluid (Nuorta-Finnmárkku) ja oaidnit lea go doppe «juoga mii ii leat riekta» .» ¶
Lagas oktavuohta NS ja Oahpaheddjiidovttastusa gaskkas vuhtto čielgasit reivves maid biirejođiheaddji Toralv Tveiten sáddii 23.05.1942 buot báikkálaš NS-servviide Nuorta-Finnmárkkus. Son bivdá NS-servviin veahki gávdnat NLS báikkálaš servviide jođiheddjiid: «Buoremus livččii jus gávdno NS-oahpaheaddji, muhto go dat váilu, de sáhttá álggos álgit miehtemielalaš oahpaheddjiiguin, geat eai leat dovddahan eahpedáhtolašvuođa dan ođđasii eaige leat ovddastan makkárge opposišuvnna. Livččii maiddái buorre jus dákkár oahpaheaddji livččii dáhtolaš álgit searvvi jođiheaddjin, muhto dan in oainne jur áibbas dárbbašlažžan. ...» ¶
Oahpaheaddjiakšuvdna dagai váttisin oažžut bajilgova skuvladilis ja skuvladirektevra bivddii skuvlastivrraid sáddet dieđáhusa skuvladilis skuvlajagi 1941/42 loahpas. Sii galge ee. vástidit galle álbmotskuvlaoahpaheaddji suohkanis leat, man oallugat dain leat Norges Lærersambanda miellahttun, gallis leat biehttalan álgit bargat oahpahusain ja gallis leat álgán fas oahpahit almmá miellahttovuođa haga. ¶
19.12.1942 čálii Augestad fas reivve Tveitenii, ja govvidii oahpaheddjiid ((19)) vuostemielalašvuođa Finnmárkkus: ¶
«... Ságastallen oahpaheddji Lillevikain luohttámušolbmuid čoahkkimis. Son muitalii Donjevuonas leat olu garranáhkit. Lean maiddái gullan (dieđut Guovdageainnus skuvladirektevrii, omd.) ahte oallugat leat streiken ja eai dáhto čállit kartotehka-goarttaide. – Ii fal, eat leat vuos geargan áššiin. Giččus geavahit juohkelágan gaskaomiid. Oslos ii leat gullon mihkkege dasa mii guoská J. Eriksenii Buolbmágis. ((20)) Skuvladirektevra muitalii ahte Deanu sátnejođiheaddji dáhttu eret buot oahpaheddjiid ja lihccut muhtimiid, nu ahte doppe lea vissa dilli čavddis. Mii fertet doallat suittiin nu bures go sáhttit. Na mes nu – juonalaččat ja gižžudeaddjit, nu movt ovdalis čállen NLS:i – dat oahpaheaddji Guovdageainnus gii miellačájehii nu garrasit fylkkadikkis geasset ((21)) , son lea ain Guovdageainnus, ii leat gullon mihkkege, ja dasa lea jahkebeali áigi. Nu ahte mun in dieđe. Lei go rihkkun duššefal njuolga duiskalaččaid vuostái, vai maid, mii ráŋggáštuvvo? (Gieskat šattai muhtin oahpaheaddji Oarje-Finnmárkkus jahkebeallái giddagassii dákkár dábi dihte.) ... » ¶
Augestad ii goitge bisson nu guhká dán ámmáhis. 1943 geasi son fárrii lulás oahpaheaddjivirgái Skedsmoi, Akershusas. Bjarne Lillevik, gean nasisttat dalle ledje bidjan skuvladirektevran, válddii 08. 07.1943 maiddái Lærersambanda fylkkajođiheaddjidoaimma. ((22)) ¶
Stuora oassi servviidjođiheddjiin ja earáin geain lei luohttámušdoaibma Lærersambandas, ledje maid NS-miellahtut. Almmatge eai lean doarvái miellahtut NS:s deavdit buot ámmáhiid. Olles Finnmárkkus ledje l9 oahpaheaddji NS-miellahttun 01.04.42. Dađistaga lassánedje miellahtut. Muhtin suohkaniin bággehalle oahpaheaddjit váldit badjelasaset jođiheaddjiámmáha báikkálaš Lærersambandas, ja máŋgasat biehttaledje dan. ¶
21 servviidjođiheaddji leat listtus 01.10.1940 Finnmárkku Oahpaheddjiidovttastusas. Deatnu ja Buolbmát leigga goabbat gielda, muhto šattaiga oktan báikkálašsearvin. Lei stuora váttisvuohta gávdnat evttohasaid. Álggos nammaduvvui Per Persen, muhto go son biehttalii ámmáhii mannamis, de nammaduvvui Jens Eriksen. Muhto ii mannan guhkes áigi ovdalgo son ge luobai ámmáhis. ¶
Jan K. Lund fárrii 1950 Guovdageainnus Áltái, ja doppe maid barggai oahpaheaddjin ja válljejuvvui sátnejođiheaddjin. Dá doallá miessemánu 17. b.-sártni Álttás 1951. ¶
Den norske skole lei Norges lærersambanda bláđđi. Sáddejuvvui buot oahpaheddjiide, muhto máŋggas eai dohkkehan ahte adnojuvvojedje NLS miellahttun. Sii čuvvo Heimefrontena čuoladága máhcahit bláđi. Daid gáhppálagaid gaskkas maid mii leat girjerádjosiin gávdnan, de leat moadde mas lea ruossa čujuhusa nama badjel, čállosiin «Máhccahuvvo. Ii leat diŋgojeaddji.» ¶
Oahpaheddjiid goziheapmi ¶
Sihke skuvlahálddahus ja NS bellodatdoaibma adnojuvvui gaskaoapmin gozihit oahpaheddjiid ja sin oaiviliid registreret. ¶
28.11.1942 čálii skuvladirektevra Kvammen NS servviidjođiheddjiide ja luohttámušolbmuide Finnmárkkus: ¶
Departemeanta dáhttu dieđuid ahte gávdnojit go oskkáldasmeahttun oahpaheaddjit maid berre lihccut virggiin, suspenderet dahje sirdit eará doibmii lága mielde 16/4 1942 gč. Reichskommissára láhkaásahusa dáhtomis 4/10 1940. ¶
Mun bivddán du din suohkanis iskat nu várrogasat go sáhttá ahte leat go oskkáldasmeahttun oahpaheaddjit geaid berre lihccut virggis, suspenderet dahje sirdit eará sadjái. ... ¶
NS-jođiheaddji Čuđegiettis (dál Porsáŋgu) , gii ieš lei oahpaheaddji, sáddii reivve skuvladirektevrii ja muitalii juohke oahpaheaddji birra suohkanis. Dá bájuhit muhtin govvádusain: ¶
Olav Reiersen: Ovddeš gurutbellodatolmmái. Stáđis ja luohttehahtti. Son lea gulolaš eiseválddiide ja bargá buoremusa skuvlla ovddas. Son oaidná dili seavdnjadin ja ballá heakka ala sisriikasoađis dahje dakkáris. Son ii doarjjo Eŋglándda iige Duiskka, muhto ballá Ruoššas. Son lea eahpesihkar NS hárrái ja vuordá movt manná. Son doalaha iežas Gurutbellodaga-oainnu mii sus leamaš ovdal. Hui alla almmolaš luohttevašvuohta. ¶
Olav Reiersen lei Henry Olsena muorrabácci «Boares skuvlameaštára» modeallan. ¶
(Govva: Svein Lund) ¶
Reive Reichskommissaras GOD:ii oahpaheaddji birra gii lei lobihuššan. Reive lea ná: «Gustovaš oahpaheaddji Sigmund Leigland, r. 10.07.1915 Ivgumuotkkis, maŋimuš orrunsadji Moskaluokta. Namuhuvvon oahpaheaddji, gii lea bargan Vieksegiettis ja Čohkkugiettis, lea min dieđuid mielde guhkit áigge badjel váldán vuostá ja viiddáseappot gaskkustan lobihis propagandačállosiid. Son váldojuvvui danin gitta dorvvolašvuođapolitiijaid kommandevrii ja Áhkkánjárgga SD:ii. Ii sáhte vuos árvvoštallat su luoitit giddagasas. Dorvvolašvuođapolitiija jođiheaddji ja SD eai ane dohkálažžan ahte Leigland beassá joatkit oahpaheaddjin, ja geahččalit loktet diggái ášši mas áigumuš lea su čuoldit fylkkas.» ¶
Skolefronten lei oalle bures organiserejuvvon, ja máŋgii sáddii parolaid miehtá riikka, vaikko dat eai álo ollen buot skuvllaide doaresbeliin. Jagis 1944 sáddii Skolefronten nudaddjon Láhkagirjji mas ledje 13 čuoggá bagadussan oahpaheddjiide das makkár oaivilváldin sis galgá leat Lærersambandii, oahpahusa sisdollui, oahpaheaddjivirggiid giddemii, skuvlastivrraid nammadeapmái ja Nuoraidbálvalussii. ((23)) ¶
Oallut oahpaheaddjit ledje iešguđetládje mielde vuostálastinbargguin, sihke siskkáldasat skuvllas ja olggobeali skuvlla. Min dieđus ii leat dán hárrái iskojuvvon, muhto arkiivvain oaidnit moadde ovdamearkka Finnmárkkus: ¶
– Jan K. Lund Guovdageainnus vuosttaldii fylkkadikkis go Quisling dearvvahuvvui ja go addui ruhtajuolludus Norgga legiovdnii. Daid vuosttaldemiid dihtii son lihccojuvvui oahpaheaddjin. Son lei maid searvvis sáddeme dieđuid Eŋgelándii. ¶
– Oahpaheaddji Hámmárfeasttas guoddaluvvui go miessemánu 17. beaivvi válddii friddja luohkáinis. ¶
– Tordis Brygfjeld lihccojuvvui virggis Álttás go sus lei «dahkamuš lobihis čállosiiguin» . ¶
– Astrup Nilsen ((24)) ,oahpaheaddji Stállogárgus Fálesnuoris, dubmejuvvui jahkái giddagassii «vašuheaddji doarrádallančállosiid» geažil. ¶
– Mátta-Várjjat: «Oahpaheaddji fruvvá Klara Rasmussen lihccojuvvui virggis Reichskommisariahta ávžžuhusa mielde. Su hárrái lea raporta duiskka eiseválddiin mas oidno NS- ja duiskkavašuheapmi.» ((25)) ¶
Oahppit álggahedje máŋgga sajis iežaset vuosttaldeami okkupanttaid ja skuvlla nasifiserema vuostái. Oallut oahppit serve lávdadit lobihis aviissaid, ja serve miellačájeheapmái iešguđetlágan vugiin nasisttalaš oahpaheddjiid vuostái ja daid oahpaheddjiid vuostái geat ledje virggiin lihccojuvvon oahpaheddjiid dahje duiskkafáŋggaid sajis. Ohppiidakšuvnnat váikkuhedje maid mieldeohppiid geain ledje nasioaivilat ja nasisymbolat. Máŋgga sajis riikkas leat ovdamearkkat dasa ahte ovttaskasoahppit ja olles luohkát ožžo gildosa skuvlii boahtit akšuvnnaid dihtii. ¶
Ráđđehus Londonis lei ovdal juo go soahti nogai, ráhkkanišgoahtán dikki doallat maŋŋil soađi. Ráđđehus dagai 15.12.1944 mearrádusa ásahit Riikabeahttiortnega dahje dárogillii landssvikanordningen, «lasáhus ráŋggáštusláhkii behtolašvuođa birra» , dát lonuhuvvui 21.02.1947 ja riikabeahttiláhka bođii sadjái. Oktiibuot guoddaluvvojedje 92 805 olbmo, sin gaskkas ráŋggáštedje 46 085 olbmo, 38 olbmo ožžo jápminduomu ja 17 000 šadde giddagassii. Dasa lassin ráŋggáštedje oallugiid iešguđetládje almmá lága ja duomu haga. Sihke dalá áiggis ja maŋŋil leat diggebohtosat riidovuložat, sihke juridihkalaš ja politihkalaš geahčaldagain. Dat mii lei eanemus eahpidahtti lei go lágat gustojedje maŋás áiggis, go NS-miellahttovuohta šattai ráŋggáštusvulošin ja gustui dan rájes go soahti buollái. ¶
19.07.1945 bođii dát láhka: Láhka čorget eret almmolaš bálvalusas, mii álgá ná: ¶
§1. Almmolaš bálvalusolbmát, geat ledje virgáduvvon ovdal okkupašuvnna, sáhttet lihccojuvvot duomu bokte, vaikko vel ii leatge ágga ráŋggáštit sin, jus sii bidje iežaset dan láhkái okkupašuvdnaválddi dahje sin veahkeheddjiid ektui, dahje čájehedje eahpenašunála láhttenvuogi dahje earaláhkái eai leat dohkálaččat bissut virggis. ¶
Oahpaheaddjit ja skuvlahálddahusa bargit geat ledje ovttasbargan NS:in ja duiskalaččaiguin, ledje dehálaš oassin diggedoallamis. Dakkaviđe go soahti nogai, de ožžo dat oahpaheaddjit ja skuvlahálddašeaddjit, geaid nasisttat ledje lihccon virggiin, barggu ruovttoluotta, ja sii fas biddjojedje eret geat ledje sin virggiin leamaš. ¶
Eai lean duššefal politiijat ja diggeásahus mii doalai dikki skuvllaid ektui, sihke Girko- ja oahpahusdepartemeanta, skuvladirektevrrat, skuvlastivrrat ja oahpaheddjiidorganisašuvnnat doibme aktiivvalaččat áššis. Departemeanta sáddii juo 10.05.1945 johtočállosa ruovttoluottavirgádit ja lihccut oahpaheddjiid ja bálvalusolbmáid álbmotskuvllain, framhaldskuvllain ja fidnoskuvllain. Provisoralaš njuolggadusa vuođul 26.02.1943 sáhtte virgádaneiseválddit buohkaid lihccut virggiin geat ledje virgáduvvon soađi áigge, almmá duopmostuoluid meannudeami haga. Skuvlastivrrat ožžo válddi lihccut dáid oahpaheddjiid, muhto Skuvladirektevra galggai dan dohkkehit. Jus áiggui lihccut oahpaheddjiid virgáduvvon ovdal 09.04.1940, de galggai leat duopmu celkon dikkis. Oallugat šadde eret virggiin gaskaboddosaččat, dan botta go vurde ášši boahtit dikki ovdii. Departemeanta mieđiha johtočállosis 14.08.1945 ahte oahpaheaddjit geat ledje leamaš Norges Lærersambanda miellahttun, sáhtte suspenderejuvvot virggiin, «jus eai gávdno erenoamaš bealušteaddji dilálašvuođat» . ¶
KUD reivves 08.06.1945 skuvladirektevra Aarsethii muitaluvvo leat listu oahpaheddjiin geat galget dutkojuvvot, ja sin leat rátkán máŋgga jovkui, dan mielde leatgo leamaš miellahttun NS:s dahje dušše čájehan «eahpegudnálaš ja oaivilválddekeahtes našunála láhttema» . Muhtimiid berre dakkaviđe lihccut departemeantta oaivila mielde, earát berrejit leat virggiin dan gaskka go dutkamat čađahuvvojit. ¶
Skuvlastivrrat dahke máŋgii mearrádusaid oahpaheddjiid hárrái geaid oaivvildedje galgat lihccojuvvot dahje geaid biehttaledje váldimis ruovttoluotta. Goaskinvákki (Davvinjárgga) skuvlastivra mearridii 22.02.1946 dohkkehit vihtta oahpaheaddji nammejahkii «go sin dilli okkupašuvnna áiggi lei dakkár ahte das sáhtte leat mearkkašahtti čuovvumušat jus sii máhccet.» ¶
Daid gaskkas geaid dutke, lei Finnefoandda ruhtadoalli, ja foandda gohčodedje «Sierradoarjagat Finnmárkku álbmotskuvlla várás» . Karl Leiros (1878–1959) bođii Ufuohtas Finnmárkui oahpaheaddjin. Son lei álggos oahpaheaddjin Sállannuoris, maŋŋil lei Nuortavágis (dál Davvinjárga). 1922 rájes son lei sierradoarjagiid ruhtadoalli gitta 1950 rádjái. Skuvllas ledje muđui olu gaskkalduvvamat ja rievdadusat, muhto sierradoarjagat bisso nu movt ovdal. Leiros čállá reivves skuvladirektevrii jagis 1956: ... Sierradoarjagiid ruhtadoallu doaimmai muosis soađi ja máraideaddji áiggi, leaččaimet mii Nuortavágis, Hápmiris dahje dáppe Lidáláttis Ufuohtas.» Son čuoččuhii dikkis ahte ii leat bargan nasisttaid ovddas, lea dušše iežas barggu doaimmahan. Reive maid son čálii NS-skuvladirektevra Kvammenii jagis 1942 almmatge lebbe ášši dihtosii. Son čállá ee.: «Mun in eahpit mii šaddá soađi boađus, ja marxismma rohtudávddas mii fargga fertet oaidnit geaži. Mii geat gilláimet sielu bahča bákčasiid go oinniimet servodatbieđganeami jagiid čađa, eai dađibahábut sáhttán gádjut min eatnama ja olbmuid. Muhto mii galgat leat mielde álggu rájes huksemin ođđa ja buoret servodaga.» ¶
Dikki doallan NS-oahpaheddjiiguin Finnmárkkus ádjánii viehka guhká. Finnmárkku skuvladirektevra ráhkadii 05.05.47 «Bajilgova álbmotskuvlaoahpaheddjiin geat ledje NS dahje geat čájehedje erenoamáš heajos našunála miellaguottuid» . Dán listtus ledje 17 olbmo, muhto guorahallamat fátmmastedje dađistaga beali eambbo oahpaheddjiid. ¶
Skuvladirektevra raporterii KUD:i 09.04.1948 guorahallama bohtosa dassážii: ¶
Guorahallama vuolde 34 NS 13 Ovttasbargu, muhto ii NS 21 Eai dárbbaš cuigehusa 1 Cuigehus 2 Ortnetráŋggáštus 0 Lihccojuvvon virggis 13 Báhcán áššiid 8 Buohcci 3 Jápmán 2 Luohpan 5 ¶
Finnmárkkus dáiddii nasisttaid skuvladirektevra Bjarne Lillevik ožžon garraseamos duomu. Son dubmejuvvui bággobargui 5 jahkái, massii rivttiid 10 jahkái ja dubmejuvvui eret oahpaheaddjivirggis almmá áigeráji haga. Su sisaboahtu maid dinii skuvladirektevran, gessojuvvui ruovttoluotta. ((26)) Finnmárkku skuvladirektevrra arkiivadieđuid mielde leat oahpaheaddjit dutkojuvvon vaikko sii eai lean dahkan eará vearredagu go leamaš láivvit go áitojuvvojedje massit virggi jus eai dohkket miellahttovuođa Lærersambandas, dahje ledje ohcan dakkár oahpaheaddjivirggi man hárrái Heimefronten lei sádden ávžžuhusa ahte galge biehttalit váldimis. Máŋggat oahpaheaddjit, geain sivahalle leamaš eahpenašunála miellaguottuid, sáddejedje bealuštusčállosa Skuvladirektevrii ja čilgejedje manne sii leat válljen dahkat nu movt dahke. ¶
Arvat maŋŋil soađi galggai dat, gii ozai oahpaheaddjivirgái, addit duođaštusa das makkár našunála miellaguoddu sus lei soađi áiggi. Jagis 1946 váldojedje ruovttoluotta oahppoduođaštusat NS-oahpaheddjiin geat gearggahedje oahpaheaddjiskuvlla soađi áiggi. Sii ožžo gohččuma sáddet ruovttoluotta oahppoduođaštusaid, muhto oallugat eai doahttalan gohččuma. ¶
Departemeanta čálii ođđajagimánu 1949 ahte «diggedoallan oahpaheddjiid hárrái lea buoremuddui gergejuvvon» . Oahpaheaddjit geat dubmejuvvojedje riikabeahttin lihccojuvvojedje virggiin, ja oallugat ožžo duomu bokte gildosa bargat oahpaheaddjin. Sii geat eai beassan joatkit dan barggus mii sis lei leamaš, geahččaledje ohcat ođđa barggu eará guovllus riikkas. Muhtimat lihkkohedje barggu ja earáin eai fuollan, ja fas earát ožžo barggu ja fas lihccojuvvojedje go sin vássán áigái bođii albmosii. ¶
Hehtten dihtii dubmejuvvomiid oažžumis ođđa bargguid báikkiin gos sin eai dovdan, de addui diehtu buot skuvladirektevrraide juohke oahpaheaddji birra gii lei dubmejuvvon riikabeahttin. Finnmárkkus diehtit goit ovtta dáhpáhusa, mas Davvesiidda skuvlastivra lei virgádan oahpaheaddji jagis 1949, muhto skuvladirektevra ii dohkkehan virgádeami su daguid dihtii soađi áigge. ¶
Muhtin dilálašvuođain adde báikegotti olbmot doarjaga ráŋggáštuvvon oahpaheddjiide ja dáhtto bisuhit sin. Eará dáhpáhusain gesii departemeanta ruovttoluotta suspenšuvnnaid, maid báikkálaš skuvlastivrrat vuosttaldedje. Goaskinvákki skuvlastivra celkkii jagis 1947 ahte sii eai ádden departemeantta oainnu, go dát oahpaheaddji «lei čájehan dakkár eahpegudnálaš miellaguottu ahte su lei veadjemeahttun doallat oahpaheaddjin dáppe.» Oahpaheaddji lei almmatge virggis suohkanis máŋga jagi maŋŋelii. ¶
Dakka maŋŋil go diggeáššit ledje gergejuvvon, de álge lihccojuvvon oahpaheaddjit bivdit árpmu. Dubmejuvvon oahpaheaddji Hámmárfeasttas bivddii 1950:s fas dahkat buorádusa soađi maŋŋil «boasttuvuođaid dihtii maidda mii dájuimet» . Son váldojuvvui skuvlii fas. Nuppevuoru maiddái skuvladirektevra doarjjui soames dubmejuvvon oahpaheddjiid. Jagis 1950 bivddii skuvladirektevra Lyder Aarseth ahte Lars Augestad galgá oažžut vuoigatvuođaidis ruovttoluotta. Augestad barggai oahpaheaddjin Čáhcesullos jagiin 1929–43 ja lei Finnmárkku Lærersambanda vuosttaš jođiheaddji. ¶
NS-oahpaheaddjit geat ledje leamaš Finnmárkkus soađi áiggi, ohce áinnas lulás maŋŋil, muhtin muddui vai oba ožžot ge barggu, muhtin muddui vai besset birrasii gos olbmot eai dieđe sin vássán áiggi. Seamma ládje boahtigohte NS-oahpaheaddjit lulde Finnmárkui. Okta sis virgáduvvui oahpaheaddjin Finnmárkui soađi maŋŋil vaikko vel su duogáš lei ge dihtosis. Son lei leamaš giddagasas riikabehtolašvuođa dihtii ja sus ledje dubmen eret su stáhtaboargárlaš vuoigatvuođaid, muhto eai lean váldán eret vuoigatvuođa doaibmat oahpaheaddjin. Go son jagis 1948 válljejuvvui oahpaheddjiidáirrasin skuvlastivrii, váiddii ges nubbi eará oahpaheaddji ášši Skuvladirektevrii, gii bealuštii sihke virgádeami ja válljema. ((27)) Dát oahpaheaddji beasai skuvlahoavdan maŋŋil dan seammá skuvllas ja ovddeš oahppit dadje son lei hui autoriteara oahpaheaddji. ¶
Nu movt daddjon, de Finnmárkkus eanas ohppiid skuvlavázzin boatkanii eváhko ja boaldima dihtii 1944 čavčča. Makkár skuvlafálaldaga dát oahppit ožžo ja eai ožžon, dan gullat mii eará artihkkalis dán girjjis. ¶
Romssa alit dábálašskuvllas ledje duiskalaččat málen áigumušaideaset seaidnái: – Mii leat máilmmi hearrát. ¶
(Govva: Wilhjelm Riksheim / Finmarksbiblioteket) ¶
Oahpaheaddjiriidu 1942. Mátta-Várjjaga oahpaheaddjit arreasttas cuoŋománu-miessemánu 1942. Bargiidjoavku báhpadálus politiija bearráigeahčuin. ¶
(Govva: Odd Solhaug: ¶
((1)) Geahča artihkkaliid Sámi skuvlahistorjá 1-girjjis ((2)) Neutrálavuođafákta: Dálvesoađis Suoma ja Sovjetlihtu gaskkas 1939/40 mobiliserejuvvojedje soaldahat neutrálavuođafáktan, dahje militeara gearddusvuođa nammema erenoamážit rádjeguovlluin, vai suodjalit Norgga neutrálavuođa ja sihkkarastit ahte ii juobbá ge beali besse Norgga eatnamii. Alta bataljon mobiliserii 900 olbmo fáktan ráji lahka Mátta-Várjjagis. ((3)) Lobalaš virgáibiddjon skuvladirektevra lei dalle ain virggis. ((4)) Nasisttat ledje dalle bidjan NS-miellahtu skuvladirektevran. Geahča maŋŋilis dán artihkkalis. ((5)) Álttá suohkan lei dalle dušše Áltávuona siskkimus guovlluid, olggut oasi gulai Dálbmeluovtta suohkanii, mii nappo ii leat mielde dán listtus. ((6)) Dan áigge ledje sierra skuvlalágat ja oahppoplánat giliskuvlla ja gávpotskuvlla várás. ja dávjá dat earuhuvvojedje maiddái statistihkain. Finnmárkkus lei dalle gávpotskuvla gávpogiin Hámmárfeasta, Várggát ja Čáhcesuolu. Osiin Mátta-Várjjagis čuvvo maiddái gávpotskuvlaplána, ja dát biiret eai oro leame mielde dán statistihkas. ((7)) Várggáid gielda lei dálá Báhcavuona gielda ja Várggát gielda earret iešalddis gávpoga. ((8)) Skuvladirektevra lei dalle Rasmus Kvammen, geain nasistivra virgádii maŋŋil go lihcco Lyder Aarsetha giđđat1943. ((9)) Reichskommissariat für die besetzten norwegischen Gebiete ( «Riikkakommisariahtta norgga váldon guovlluid várás» ) lei duiskka hálddahus Norggas okkupašuvdnaáiggis. Dan jođihii Reichskommissara Josef Terboven. Kommisariahtta bearráigeahčai norgga ámmátgotti, mii hálddašii duiskka árpmu vuođul. Reichskommissariahtas lei báikkálaš kantuvra dáin báikkiin: Bergen, Troanddin, Kristiansand, Stavanger, Bådåddjo, Áhkkanjárga, Romsa, Hámmárfeasta, Girkonjárga, Kongsberg ja Lillehammer. ((10)) Geahča sierra artihkkala dán girjjis eváhko ja ođđasishuksema birra, ja eará artihkkaliid Sámi skuvlahistorjjás, ee. Johan Johannessena muitalusa 1. girjjis ja Klemet Vika muitalus 3. girjjis. ((11)) Hálddašanráđđi nammaduvvui ealáhushoavddaid olis. Lea sihke dalle ja dál sakka digaštallojuvvon makkár rolla Hálddašanráđis lei, muhto dán artihkkalis eat guorahala dan. ((12)) Gáldu: Alfred L. Larsena arkiiva, Sámi arkiivvas. ((13)) Dárogillii geavahuvvo sátni , mii lei Vidkun Quislinga tihttel. ((14)) Hålogalándda bismma, Wollert Krohn Hansena, reive bismagotti báhpaide, 05.06.1941. ((15)) Bájuhus Reidar Nielsen mielde: Folket i hulene , s. 26. ((16)) Terje Halvorsen: Hjemmefrontens tall og okkupasjonsforskerens tall. Áigečállagis: Historisk tidsskrift 2-2009 ((17)) Geahča jearahallama Orvar Sætheriin ((18)) Skuvlaleairraid birra Romssa fylkkas logat ođđasishuksema- artihkkalis maŋŋelis dán girjjis. ((19)) NLS lea oanádus dás: Norges Lærersamband. ((20)) Jens Eriksen lei Buolbmát internáhttaskuvlla oahpaheaddji ja nammaduvvui Buolbmága ja Deanu gielddaid Lærersamband:a jođiheaddjin , muhto biehttalii váldimis ámmáha badjelasas ja máhcahii báhpiriid. Su dutke riikabehtolašvuođa dihtii, muhto son jámii ovdalgo ášši bođii diggái. Son ii dovdan oktiigullevašvuođa NS:i, muhto lei garra deattu vuolde, go áite sus váldit barggu eret. Son lei «lámis» ja ii sáhttán fysalaš barggu bargat, ja sus lei bearaš ja 7 máná biebmat oahpaheaddjivirggiin. Jens Eriksena birra čállojuvvui maid Jon Ole Andersena muitalusas girjjis Sámi skuvlahistorjá 1. ((21)) Lei Jan K. Lund, gii dalle lei Guovdageainnu sátnejođiheaddjin ja nu leige fylkkadikkis. ((22)) Dát duppálrolla lea sivvan go Finnmárkku Lærersamband:a arkiiva lea vurkejuvvon Skuvladirektora arkiivva oassin. ((23)) Ollislaš «Láhkagirji» ( «Lovboka» ) gávdno dán girjji interneahttagáhppálagas. ((24)) Astrup Nilsen namuhuvvo Sámi skuvlahistorjá 3 ((25)) Gáldu: Finnmárkku skuvladirektora arkiiva, máhppa 175, Stáhtaarkiiva Romssas. ((26)) Bjarne Lillevik (1891–1981) fárrii soađi maŋŋil lulás. Son almmuhii 1970:s girjji Mehamnfolkets historie (Donjevuona álbmoga historjá) , ođastuvvon gáhppálat bođii 1980-logus namahusain Nordkynfolkets historie (Čorgašálbmoga historjá) . Son geahččalii Gáŋgaviikka gieldda oažžut almmuhit girjji, muhto gielddas ii lean beroštupmi, ee. čálli miellaguottuid dihtii, mat maid bohte ovdan girjji giehtačállosis. Lillevik doalahii iežas NS-oainnuid ja son čálii moanaid digaštančállosiid mas bealuštii duiskka okkupašuvnna, ee. Finnmarksposten-aviissas 03.09.1968 ja naziaviissas Folk og Land 16.12.1972. Folk og Land čálii 1971:s artihkkala Lillevika 80-jagi beaivvi oktavuođas. Su namuhit leat «min ovddeš buorre ustit ja seammamielalaš» . ((27)) Eksempel på attest for nasjonal holdning og overprøving av vitnemål ((28)) Finnmárkku Skuvladirektevrra reive, F.sk.jnr. 1919/48. Stáhtaarkiiva. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Sverre Østerbøl (Govva: Siv Rasmussen) ¶
Girkonjárgga joatkkaskuvllas álggii sámegieloahpahus 1980-logu loahpas, ja vuosttaš sámegieloahpaheaddji lei Gunvor Rasmussen. Lei váttis fidnet sámegieloahpaheaddji ja muhtin jagi Trygve Madsen vujii Čáhcesullo ja Girkonjárgga gaskka oahpahit sámegiela goappašiid skuvllain. Goappašat oahpaheaddjit muitalit Sámi skuvlahistorjá 2 -girjjis. Dilli buorránii go skuvla oaččui bistevaš sámegieloahpaheaddji. Sverre Østerbøl (r. 1949), ovddeš kárášjohkalaš, álggii biilafága oahpaheaddjin Hesseng joatkkaskuvlii 1986:s. Jagiid 1995–96 oaččui son virgelobi lohkat sámegiela. 1997 čavčča rájes lea son oahpahan dušše sámegiela. Siv Rasmussen lea Sámi skuvlahistorjjá doaimmahusjoavkku miellahttu. Son lea riegádan 1963:s ja bajásšaddan Mátta-Várjjagis, ja dál son lea doavttirdutkosa stipendiáhttan Romssa universitehtas. Suinna leat oahpásnuvvan 2. girjjis, mas son čállá Mátta-Várjjaga skuvlahistorjjá birra. Dát jearahallan lea čállon 2007 ođđajagimánus. ¶
Siv Rasmussen, Deatnu 2007. (Govva: Basia Głowacka) ¶
– In lean jurddašan šaddat ollesáiggi sámegieloahpaheaddjin. Lohkagohten sámegiela iežan dihte, go ožžon sihke bálkká ja vejolašvuođa lohkat eatnigiellan. ¶
Sverre Østerbøl oahpista mu Girkonjárgga joatkkaskuvllas Hessengas lahka Girkonjárgga. Go son, biiladivodeaddji, álggii oahpaheaddjin dohko, de lei Hesseng joatkkaskuvla fidnofágaid skuvla. Dalle lei Girkonjárgga joatkkaskuvla Girkonjárggas, ja das ledje oppalašfágat, ekonomiija ja hálddahusfágat. 2002:s ovttastahttojuvvoje dat guokte skuvlla, ja dat biddjoje Hessengii. Namman šattai Girkonjárgga joatkkaskuvla. Dál leat skuvllas sullii 120 bargi ja 550 oahppi gávcci oahpposuorggis. ¶
Lea čuvges, buhtisáimmut skuvla mas leat valjit oahpponeavvut. Eanas sámegieloahpahus lea unna lanjažis, muhto doarvái saddjái sámegieljoavkkuide. Dasa lassin besset sii geavahit giellastudio. ¶
– Mot lea sámegielfálaldat rievdan daid jagiid go don leat bargan oahpaheaddjin dáppe? – Álggos ferteje váhnemat ja oahppit garrasit rahčat oččodit sámegieloahpahusa. Vuosttaš jagi ledje mus oahppin golbma kárášjotnieidda geat vázze oppalašfágaid. Lei maiddái bárdni geas lei sámegiella C-giellan, amasgiellan. Fidnofágain lei eanet ohppiin sámegieloahpahus. Dál ohppet badjel 30 oahppi sámegiela Girkonjárgga joatkkaskuvllas. Ollu rievddai dan rájes go bođii ođđa oahpahusláhka 1998:s. Dan mielde oaččui juohke oahppi rievtti lohkat sámegiela. Skuvla geatnegahttui fállat sámegieloahpahusa, vaikko livččii dušše okta oahppi dan gáibidan. Dat lea dagahan ahte eanet ja eanet oahppit válljejit sámegiela. Leat nu ollugat ahte dál mii ohcat vel ovtta sámegieloahpaheaddji. Dál eai leat dan mađe oahpaheaddjit ahte sáhtášeimmet buohkaide lágidit dábálaš oahpahusa skuvlalanjas. Danne mii bargat searválaga Sámi joatkkaskuvllain Kárášjogas, sii oahpahit muhtumiid min ohppiid interneahta ja jietna-/govva-studio bokte. Oahpaheaddjis Kárášjogas lea de ollislaš ovddasvástádus; oahpahusas, bargobihtáin, árvosániin. ¶
Girkonjárgga joatkkaskuvlla olggobealde lea diehtojuohkin sihke dárogillii ja sámegillii. ¶
(Govva: Svein Lund) ¶
– Mot lea din sámegieloahpahus organiserejuvvon? – Girkonjárgga joatkkaskuvllas leat sihke lohkangelbbolašvuođa ja fidnofágaid oahpahusprográmmat. Mii fállat sámegieloahpahusa buot oahpahusprográmmaide ja luohkáide. Oppalašfágaoahppit besset válljet sámegiela vuosttašgiellan, nubbingiellan dehe C-giellan. Dábálaččat fidnofágain ii beasa válljet C-giela. Danne eai beasa dain surggiin lohkat sámegiela sii guđet eai máhte sámegiela ovddežis. Ohppiide geat máhttet sámegiela mis gal lea sámegielfálaldat, maiddái fidnofága oahppoprográmmaide. Oppalašfágaohppiide geat válljejit sámegiela C-giellan, leat njeallje diimmu sámegiella vahkkus buot golbma oahppojagi. Ohppiide geain lea sámegiella vuosttaš dehe nubbingiellan lea golbma diimmu vahkkus vuosttaš luohkás, ja njeallje diimmu vahkkus nuppi ja goalmmát luohkás. Dasa lassin sáhttá vel válljet sámegiela joatkkaoahpu. Dat lea lassi sámegieloahpahus, gitta guđa diimmu vahkkus. ¶
– Ohppet go sámegiela dáppe sii geat eai máhte sámegiela ovddežis? Lea go dis omd. giellalávgu dehe oanehisáigge intensiiva oahput sámegielas? – Eai, dat mis eai gal leat. Dáppe lea njeallje diimmu vahkkus, skuvlajagi miehtá. Diehttelasat ii leat álki oahppat giela dušše skuvlalanjas, muhto sii ohppet goit giela ráhkadusa, ja juoga goit darvána muitui, ja de lea álkit joatkit dainna fágain maŋŋil. ¶
– Makkár oahppit válljejit sámegiela? – Oahppit geain sámegiella lea vuosttaš dehe nubbi giellan bohtet Unjárggas, Deanus, Kárášjogas ja Guovdageainnus. C-gielas leat ollugat dáppe Mátta-Várjjagis, oktiibuot gávcci oahppi dán skuvlajagi. Muhtumiin sis lea leamaš sámegieloahpahus mánáid- ja nuoraidskuvllas, earáide lea dat ges áibbas amas giella. ¶
– Dieđát go lea go dain Mátta-Várjjat ohppiin sámi duogáš? – In leat jearran manne sii váldet sámegiela ja lea go sis sámi duogáš. Muhtun oahppit leat muitalan ahte sis lea sámi duogáš. Earát ges leat muitalan ahte sis ii leat gal sámi duogáš, muhto sii goitge háliidit oahppat sámegiela. ¶
– Muhtun ovddeš oahppi Mátta-Várjjagis eret muitalii ahte son ii ožžon sámegieloahpahusa iežas dási mielde vaikko sus lei leamaš sámegiella mánáidskuvllas ja nuoraidskuvllas. – Son váccii fidnofágaid suorggis, doppe ii leat C-giella. Muhto son oaččui fálaldaga searvat sámegieloahpahussii vuosttaš- ja nubbingiellaohppiid oahpahussii. ¶
– Lea go dis buot maid dárbbašehpet sámegieloahpahussii? – Mii leat ožžon prošeaktaruđaid Sámedikkis, sihke fylkkagieldda bokte ja njuolga Sámedikkis. Daid giellaruđaid lea leamaš álki oažžut. Daid leat mii atnán sámegielgirjjiide girjerádjui, dihtoriidda, tv:i, radioi, sierra skuvlalanja biergasiidda ja stuora lávvui. ¶
– Leat go vássán jagiid leamaš váttisvuođat sámegieloahpahusas dehe muđui sámegiela geavahusas dán skuvllas? – Álggos go dát guokte skuvlla ovttastahttojuvvoje, de ledje váttisvuođat. Dalle eai lean hárjánan gullat sámegiela boradanlanjas. Dovdostalai ahte muhtun bargit ja oahppit eai dohkkehan sámegiela. Muhtun oahpaheaddjit ja oahppit leat maiddái moaitán go sámegielat oahppit leat sámástan gaskaneaset skuvlalanjas, ja aviissat leat čállán dan birra. Dál lea eará dilli, sámegiela dohkkehit buorebut. Bargit ja oahppit servet maiddái viššaleappot sámi guoskevaš doaluide. Mis ledje duvle sámi ofelaččat dáppe moadde beaivvi. Ofelaččat leat golbma iešguđet sámi guovllu nuora geat johtet miehtá Norgga ja muitalit sámi diliid birra. Sin galledeapmái bohte ollugat, muhto ii leat buorre go buot bargit eai leat mielas dakkár sámi doaluide. Nu lea maiddái go lágidit sámi álbmotbeaivvi doaluid, guovvamánu 6. b., eai dasa ge hálit buot bargit searvat. Mii leat ávvudan dan beaivvi dan rájes go leimmet boares skuvllas. Mis leat leamaš konsearttat ja leat lávlon sámegillii. Dán jagi boahtá Marit Hætta Øverli, ovdal leaba leamaš Ulla Pirttijärvi-Länsman ja Øystein Nilsen. Mis lea beaivvi sátnevuorut, ja mii guossohit biđđosa. Ledjen daid doaluid jođiheaddjin olu jagiid, muhto dál lea skuvlla hálddahus váldán badjelasaset eanas daid. Skuvlla ovddasvástádus dat lea ge, iige mu, sámegieloahpaheaddji ovddasvástádus. Illusáhkan lea ahte doaluide leat boahtán dađistaga eanet olbmot vássán jagiid. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sqmi skuvlahistorjá 5 . Davvi Girji 2011. ¶
Eai leat goassige leamaš nu olu čállosat ja reportášat dáža median go 1997:s, go mearriduvvui ahte muhtin suohkaniin galge buot oahppit čuovvut sámi oahppoplánaid. Dát girjji muitalit dalá riiddus, muhto álggahit historjjálaš geahčastagain mas geahčadit oahppoplánavuogádaga doložis otnážii. Mii geahčadit mo oahppoplánat leat váldán vuhtii sámegielat ohppiid ja mo sámit leat ovdanbukton norgga oahppoplánavuogádagas. Vuosttaš artihkal lea čoahkkáigeassu guhkes historjjás 1990 rádjái ¶
. Dáža skuvlaeiseválddit leat mearridan oahppoplánaid maid maiddái sámi oahppit čuvvot. Sámi skuvlaeiseválddit leat maŋimus jagiid beassan searvat dan bargui, muhto oahpahusdepartemeantta rámmaid siskkobealde. Hui hárve leat sámit ieža cealkán maid sin mielas sámi oahppit galggašedje oahppat. Mii leat gávdnan ovtta dokumeantta mas boazodoallosámit 1960-logu loahpas ieža leat čállán maid boazodoallonuorat berrejit máhttit, ja dát almmuhuvvo dás vuosttaš háve maŋŋil go lea badjel 40 jagi orron arkiivvas. ¶
Dan maŋŋá bohtet moadde artihkkala 1997’ riiddus sámi oahppoplánaid birra. 2006:s bođii fas oahppoplánaođastus, muhto dat árvvoštallojuvvo ain, ja mii áigut danin dán geahččat lagabui boahtte girjjis. Oahppoplánabarggus muitaluvvo maiddái eará Sámi skuvlahistorjágirjjiin1. Sámi skuvlahistorjjá 4. girjjis ledje ollu historjjálaš dokumeanttat sámiid oahpahusa ja erenoamážit giellapolitihka birra áigodagas sullii 1750–1935. Dan maŋŋá bođii 2. máilmmisoahti, ja soahti ja ođđasishuksenáigi buvttii máŋgga dáfus ođđa eavttuid sámiid eallimii ja oahpahussii. Leat burgen árkiivvaid, ja buktit dán áiggis dieđuid man eanáš oassi ii leat goassige ovdal almmuhuvvon. ¶
Sámi skuvlahistorjjá 2. girjjis čáliimet joatkkaoahpus, muhto dalle eanaš framhaldsskuvlla, boazodoalloskuvlla ja sámi joatkkaskuvllaid álgojagiid birra. Dán háve mii govvidit eará beliid joatkkaoahpus; sámi joatkkaoahpu ođđaset áiggis ja sámegieloahpahusa fylkkagielddalaš joatkkaskuvllain. Loahpaoasis joatkit vuođđoskuvllamuitalusaiguin. Mii álgit Gáŋgaviikka gielddas Nuorta-Finnmárkkus. Dás čuovvut Njeareveadji-álbmoga rahčama oažžut iežaset skuvlla. Dan girjjis mii leat erenoamážit deattuhan Porsáŋggu gieldda, buktit muitalusaid sihke dáruiduhttináiggis ja ođđaset áiggis. De mii fitnat fas Guovdageainnus, gos boares olbmot, sihke boazodoallosámit ja dálonat, muitalit sin mánnávuođa skuvlavázzima birra. De mii mannat Lulli-Romsii ja Ufuhtii, mas leat muitalusat sámiid skuvlavázzimis 1700-logu rájes min áiggi rádjái. ¶
Maŋimus guokte artihkkala muitalit sámiid skuvlavázzima ja lullisámi skuvlaovdánahttima birra Helgelánddas ja Davvi-Trøndelagas. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Siri Broch Johansen, Guovdageaidnu 2006 (Govva: Svein Lund) ¶
Siri Broch Johansen lea Sámi skuvlahistorjjá mieldoaimmaheaddjin ja su birra logat eambbo Sámi skuvlahistorjá 2:s. Dán artihkkala vuođđu lea jearahallan Ruth Larseniin. Ruth Larsen lea Ráissajoatkkaskuvlla sámegieloahpaheaddji ja ossodatjođiheaddji. Son riegádii Skárfvákkis Gáivuonas 1949:s. Sus lea dearvvašvuođa- ja birasfágaid fágaoahpaheaddjioahppu Finnmárkku allaskuvllas. Maŋŋil lea váldán liigeoahpu, son lea erenoamášpedagogan ja logai sámegiela Sámi allaskuvllas, lávdaoahpus Gáivuonas 1999:s. Son lea bargan Ráissa joatkkaskuvllas 1982 rájes. ¶
Jearahallan dahkkui skuvlajagi 2010/11. ¶
Ruth Larsen (Gova luoikan Ruth Larsen) ¶
1964 rádjái eai lean Davvi-Romssas oahppofálaldagat eambbo go álbmotskuvla. 1964:s bođii Ráisii dálueamitskuvla. Realskuvla bođii 1965:s, ja jagi maŋŋá ges mekánalaš fágaid fálaldat. 1971:s ásahuvvui Ráisii gymnásaluohkká ja gávpeskuvla. Buot skuvlafálaldagat ledje Romssa gávpoga skuvllaid ossodahkan, ja oahpahus lei láigolanjain. De viimmat, 1975:s rahppui Ráissa joatkkaskuvlla ollislaš joatkkaskuvlan mii fálai sihke fidnofágaid ja dábálašfágaid. ¶
Ráissa joatkkaskuvlla ávvudančálus ¶
Ráissa joatkkaskuvlla višuvdna lea álo leamaš, ja lea ain, váldit vára guovllu kultuvrras, historjjás ja gielas. Skuvla fálai suomagiela fágan 1977 rájes juo, muhto sámegieloahpahusa álggii easkka 1988:s. Vuosttaš sámegieloahpaheaddji lei Ivar Vangen, gii lei Olmmáivákkis eret. Son barggai skuvllas gitta dassážii go manai ealáhahkii 1998:s. Ivvára eatnigiella lei sámegiella, ja son váccii Romssa oahpaheaddjiskuvlla mas čiekŋudii earret iežá sámegillii. Dakka maŋŋelaš biddjui maid Harald Lindbach virgái religiuvdna- ja sámegieloahpaheaddjin. ¶
Álggus ledje skuvllas okta dahje guokte sámegieljoavkku man oahppit lohke sámegiela vierisgiellan. Skuvla maid lágidii eahketgurssaid rávesolbmuid várás. Sihke skuvlla bargit ja giliolbmot vázze gurssaid. ¶
Go Ráissa joatkkaskuvla oaččui čuoiganlinjjá 1984:s, de bohte eanet oahppit Finnmárkkus. Ledje erenoamáš olusat Guovdageainnus, muhto maid Deanus. Vuosttamuš gii válddii eksámena sámegielas nubbingiellan, lei Signe Trosten gii leai čuoiganlinjjá oahppi. Jagi maŋŋá, 1991:s, válddii Ann Mary Nilsen eksámena sámegielas nubbingiellan JK1 gávpe- ja kanturfágalinjjás, ja Berit Kristin Hætta válddii vuosttašgiellaeksámena dábálašfágalinjjás. ¶
Go sámegielfálaldat ásahuvvui, de šattai sámegiella eambbo oidnosis skuvllas, šattai dábálažžan gullat sámegiela bargiidlanjas, feaskáriin ja kantiinnas. Sámegielfága stuorui, šattai sierra sámegielsekšuvdna skuvllas. Dál leat Ráissa joatkkaskuvllas 6 oahpaheaddji geat oahpahit sámegiela. Gaikkain lea alit oahppu sámegielas, ja viđas sis lea pedagogalaš oahppu. Guovtti skuvlla dálá oahpaheaddji leaba ovdal leamaš sámegieloahppin dáppe. Guktot logaiga dalle sámegiela vierisgiellan. Ruth Larsena mielas dát vuoseha ahte lea vejolaš lohkagoahtit sámegiela easkka joatkkaskuvllas, ja liikká beassat nu alla dássái ahte ieš sáhttá oahpahit sámegiela. Ráissa joatkkaskuvllas leat álo máŋgga oahppi háliidan sámegiela vierisgiellan. Vel odne ge bohtet áibbas umáhttu oahppit joatkkaskuvllaide, danin go vuođđoskuvllaid oahpaheaddjiváili hehtte sin lohkamis sámegiela vuođđoskuvllas. ¶
Ráissa joatkkaskuvllas ¶
(Gova luoikan Ruth Larsen) ¶
Maŋŋá go sámelága giellanjuolggadusat bohte fápmui 1993:s ja Gáivuona sámi giellaguovddáš ásahuvvui 1994:s, de šattai sámegiella ain eambbo oidnosis. Ain eanet oahppit sihte váldit ruoktot giela mii lei leamaš nu dábálaš eanaš Davvi-Romssa giliin. Skuvla galbejuvvui sámegillii, ja maŋŋil oaččui skuvlla ođđa nama, Nordreisa videregående skole – Ráissa joatkkaskuvla. ¶
1994:s álggii Leif-Petter Eriksen skuvlii oahpaheaddjin. Ráissa joatkkaskuvla lei dalle dihtorastimis ovdamanniskuvla. Eriksen fuobmái viehka fargga ahte skuvla dárbbašii sámegielfoanttaid dihtoris jus galggai sáhttit PC:id atnit sámegieloahpahusas. Son oaččui guokte dihtorčeahppi mielde, ja ovttas de ráhkadedje sámi foanttaid maid skuvla de anii máŋga jagi. ¶
1995:s ilmmai Harald Lindbacha oahppogirji Gáttiin ja meara nalde. Skuvlla fidnii ruđaid olggobealde vai Lindbach beasai dušše girjjiin bargat. Váilui oahppogirji mas oasit ledje mearrasámi guovlluin. Girji lei jurddašuvvon joatkkaoahpu oahppogirjin. Lea adnon oahppogirjin ja veahkkegirjin min ohppiide, erenoamážit nubbingielohppiide, muitala Ruth Larsen. Girjjis Lindbach atná buori muddui Davvi-Romssa suopmana. Girji lei vuosttaš davvisámegiel oahppogirji mas eai lean dušše siseatnansuopmanat. Dát dagahii álkibun ohppiide dovdat iežaset duogáža girjjis, ja dát fas movttiidahtii sin oahppat eanet. . ¶
1997:s ražai skuvlla sámegieloahpaheddjiid fidnemis, ja ohppiidlohku lei maid unnon. Danin bázii sámegiella vierisgielfálaldaga fálatkeahttá ovtta jagi, ja ohppiidlohku sámegielfágas njiejai sakka. Earret iežá Gáivuona suohkan dieđihii ahte ii liikon dása. Danin álggahuvvui sámegiella vierisgielfálaldaga fas jagi maŋŋá juo, ja das rájes lea álo leamaš dakkár fálaldat skuvllas. ¶
Harald Johannessen lei lohkaninspektevran 1986 rájes 1994 rádjái. Son áŋgirušai skuvlla sámegielfálaldaga beales. Dalle, nu mo dál ge, váilo sámegieloahpaheaddjit. Son vikkai hálahit Ruth Larsena lohkat sámegiela, go juo bođii mearrasámi gilis, Skárfvákkis, ja go máhtii juo sámegiela beallemuddui. Ruth Larsen ozai sámegiel lohkanbadjeoahpu mii álggii Olmmáivákkis Gáivuonas 1997’ čavčča. Lohkanfálaldat lei Gáivuona sámi giellaguovddáža ja Sámi allaskuvlla ovttasbargoprošeaktan. Ruth Larsen jotkkii lávdaduvvon oahpus 1998:s, dát lei maid Olmmáivákkis, ja 1999’ giđa válddii son vuođđofágaeksámena. Dát lohkanfálaldat mielddisbuvttii ahte máŋga davviromsalačča besse formaliseret máhtuset, sii ohppe giellaoahpa, čállingiela ja oahpásmuvve sámi girjjálašvuođain. Dát maid dagahii ahte sii šadde eanet dihtomielalaččat sámi identitehtaset ja historjjáset ektui. Leif-Petter Eriksen ja Idar Pedersen geat dál leaba Ráissa joatkkaskuvlla oahpaheaddjit, válddiiga sámegiela vuođđofága dán lávdaduvvon oahpu bokte. Elisabeth Johansen válddii Sámegiela lohkanbadjeoahpu ja Sámegiella I Gáivuonas ovdal go álggii Sámi allaskuvlii. Doppe válddii son vuođđofága dábálašoahpaheaddjeoahpu oassin. Sihke Ráissa joatkkaskuvla ja iežát regiovnnas leat háliidan sullasaš fálaldaga Davvi-Romsii fas, muhto Sámi allaskuvla ii leat dán rádjái fállan maidege ((1)) ¶
Bearašolbmuide lea váttis johtit Guovdageidnui oahpu gazzat. Soaitá dovdat iežas eambbo oadjebassan ruovttoguovllustis. Ruth Larsen dadjá iežas dovdat dušše guokte studeantta Davvi-Romssas geat leaba fárren Guovdageidnui viidásut lohkat allaskuvllas. Goappašagat geat leaba dan bargan, bargaba dál oahpaheaddjin Ráissa joatkkaskuvllas. 1999:s válddii Mikkel Bongo ((2)) badjelasas rektorin. Seamma áigge gerge studeremis máŋggas sis geat dál leat sámegieloahpaheaddjit vuođđofágagelbbolašvuođain, ja fáhkka lei oahpaheaddjeváili čovdojuvvon, goit dán boddui. Dalle sáhtiimet ođđa guvlui smiehttat, ja de bohciidii jurdda ovdánahttit Ráissa joatkkaskuvlla gáiddusoahpahusskuvlan, muitala Ruth Larsen. ¶
1999 čavčča álggahii Romssa fylkkasuohkan prošeavtta «Gáiddusoahpahus» . 2000 guovvamánu ledje njeallje oahpaheaddji Árranis Divttasvuonas oahppamin guovtteguvllot jietna-/govva-gáiddusoahpahusa birra. Fylkkasuohkan juolludii ruđa studiooastimii, ja 2000 čavčča álggahii Ráissa joatkkaskuvla gáiddusoahpahusa. Vuosttaš gáiddusoahpahusjagi, 2000–2001, vuostáiválde earret iežá Bardufoss, Tromsdalen, Kvaløya ja Nordkjosbotn 3 joatkkaskuvllat oahpahusa. Gáiddusoahpahus šattai bivnnut, ja Ráissa joatkkaskuvla fertii de ovtta vel studio háhkat ja virgái bidjat eanet oahpaheddjiid. Dál leat skuvllas golbma studio. Okta lea várrejuvvon iešguđetge fágaid rávesolbmuidoahpahussii. Dat guokte iežá studio geavahuvvojit duššefal sámegiel gáiddusoahpahussii. Vuostáiváldi oahppi- ja skuvlalohku lea rievdadan jagis jahkái. Leat leamaš gitta 12 vuostáiváldi skuvlla, muhto dál leat dássidit 8–10 skuvlla mat váldet vuostá gáiddusoahpahusa. Eanaš skuvllat leat joatkkaskuvllat Romssa fylkkas mat váilot sámegieloahpaheaddjit. Ráissa joatkkaskuvla fállá gáiddusoahpahusa skuvllaide olggobeale fylkka maid, go lea kapasiteahta. Dán jagi oahpaha skuvla ohppiid Budejjus ja Troanddimis. Tromssa fylkka skuvllat atnet dihtorvuogádaga Class Fronter, ja dán láhkái sáhttet oahpaheaddjit álkit gulahallat njuolgga ovttaskas ohppiin. Skuvla geahččala gáiddusoahpahusohppiiguin deaivvadit oktii jagis. Sii bovdejuvvojit oahppomátkkiide. Mannan dálvvi mátkkoštii joavku Kárášjohkii ja Guovdageidnui. Doppe gallededje Sámedikki ja Sámi allaskuvlla. Ovdal leat leamaš oahppomátkkit earret iežá Johkamohkemárkaniidda. Máŋga gáiddusoahpahusoahppi leat maid galledan Ráissa joatkkaskuvlla sámi álbmotbeaivvi ávvudeami oktavuođas. ¶
Gáiddusoahpahus lea leamaš gelddolaš ja lea addán olu Ráissa joatkkaskuvlii, dadjá Ruth Larsen. Skuvla lea fidnen oktavuođa ja oahpásmuvvan máŋga iežá skuvllain, ohppiin, oahpaheddjiin ja jođiheddjiin. Gáiddusoahpahus lea dagahan ahte skuvla lea sáhttán doalahit sámegielsekšuvnna, skuvllas leat leamaš seammá sámegieloahpaheaddjit moanaid jagiid. Gáiddusoahpahusa iežá joatkkaskuvllaide lassin, de lea Ráissa joatkkaskuvla maid vuovdán oahpahusa iešguđet vuođđoskuvllaide Ráissa suohkanis, ja de vel ovtta skuvlii Hallingdalas. Soames skuvllaide mat leat hui lahka, vuodjá oahpaheaddji, muhto muđui lea gáiddusoahpahus. Ráissa joatkkaskuvllas leat leamaš máŋga sámegieloahppi juohke jagi, leat leamaš gitta 90 oahppi muhtun jagiid. Oahppit leat bures birgen fágalaččat. ¶
Ráissa joatkkaskuvla lea Romssa fylkka sámi resursaskuvlan. Skuvla lea ovttasbargan iežá fylkka joatkkaskuvllaiguin mas leat sámegieloahpaheaddjit, earret iežá oahpahanvugiid, áigeguovdilis oahppogirjjiid- ja girjjálašvuođabagadallamiin ja iešguđetge oahpponeavvuid geavaheames. Skuvla lea maid lágidan sámi seminára ja gurssaid Davvi-Romssa vuođđoskuvllaid oahpaheddjiide. Gáivuona sámi giellaguovddáš lea leamaš buorre ovttasbargoguoibmi. Skuvlla sámegieloahpaheaddjit leat vázzán metodagurssa giellaguovddážis, ja leat dan maŋŋá atnán giellaguovddáža oahpponeavvuid, erenoamážit giellaguovddáža speallan-oahpponeavvuid mat leat fáhtemis interneahtas. ((3)) ¶
2006/07’ skuvlajagi álggahuvvui Máhttoloktema doibmiibidjan sihke vuođđoskuvllas ja joatkkaskuvllas. Dalle rievdaduvvui maid joatkkaskuvllaid sámegielfálaldat ¶
Ođastus 94 rájes lei skuvllas čuovvovaš fálaldat: - sámegiella vuosttašgiellan - sámegiella nubbingiellan - sámegiella vierisgiellan (B-giellan sin várás geat leat vuođđoskuvllas lohkan fága, C-giella sin várás geat eai leat ovdal lohkan fága) - sámegiella lohkansuorgefágan - sámegiella válljenfágan ¶
Máhttoloktema mielde leat dál dát variánttat studeremii ráhkkanahtti suorggis: - sámegiella vuosttašgiellan - sámegiella nubbingiellan dássi 2 ja dássi 3. - sámegiella vierisgiellan (geatnegáhtton giellafága studeremii ráhkkanahtti suorggis) - sámegiella válljenláhkái prográmmafágan ¶
Šattai álkit fidnolinjjáid ohppiide válljet sámegielfága oahpuset oassin. Ovdal ii lean dábálaš ahte fidnolinjjáid oahppit ožžo sámegieloahpahusa. Dál lea dábálaš. Sii sáhttet válljet čuovvovaš variánttaid gaskkas: - sámegiella vuosttašgiellan - sámegiella nubbingiellan dássi 2 ja dássi 3. - vierisgiella sáhttá válljejuvvot čiekŋudanprošeavtta olis ¶
Ođastus 94-áigge addojuvvui skuvllaide ruhtadoarjja velá sámegiela vierisgiellan ovddas. Maŋŋá go Máhttolokten doaibmagođii, de lea dát ruhtadoarjja jávkan. Danin lea dál divrasut skuvllaide fállat sámegiela vierisgiellan go fállat sámegiela nubbingiellan dási 3. Muhto go maŋit fágavariánttas leat unnit tiimmut go sámegiella vierisgiellan-fágas leat, de ii leat dát gal buoremus fálaldat daidda ohppiide geain leat váilevaš ovdamáhttu sámegielas go bohtet joatkkaskuvlii. Sámegielfága árvvoštallan Máhttoloktemis lea dahkkon, muhto sámegiella vierisgiellan ii árvvoštallon ge. ¶
Romssa fylkasuohkan lei vuosttaš fylkasuohkan mii ráhkadii sierra ovttasbargošiehtadusa Sámedikkiin. Vuosttaš šiehtadus dahkkui 2003:s. Šiehtadus ođasmahttui 2007:s, ja muhtun dajaldagat ja mihttomearit rievdaduvvojedje dalle. Oassi dálá teavsttas oahpahusa birra lea ná: ¶
«Buot Romssa joatkkaskuvlaoahppit galget oažžut sámegieloahppofálaldaga. Jus ii leat vejolaš oahpaheaddji háhkat skuvllas, galget molssaevttolaš vuogit, earret iežá gáiddusoahpahus, fállot. Mihttomearrin lea lasihit sámegiella vuosttašgiellan ohppiid oasi. Bealálaččat galget árvvoštallat Romssa sámegieloahpahusdárbbu. Bealálaččat oidnet dárbbu ohppiid lonuhanortnegiidda ja hospiterenortnegiidda sámi guovlluin ja iežá eamiálbmotguovlluiguin.» ¶
Dát šiehtadus lea buktán máŋgga doaimma. Ráissa joatkkaskuvla dáidá leat leamaš mielde eanaš doaimmain joatkkaskuvllaid várás. ¶
Prošeakta «Sámi kulturmáhttu joatkkaskuvllain» šattai vuosttaš sámediggešiehtadusa boađusin. Ráissa joatkkaskuvla, Vuotnasiidda joatkkaskuvla ja Skániid joatkkaskuvla válde oasi prošeavttas mii bisttii 2 jagi, 2005–07. Ráissa joatkkaskuvla lágidii gurssaid dábálašfágaid oahpaheddjiid várás historjjá-, dárogiel-, religiuvnna-, geografiija- ja servodatfágas, man mihttomearri lei ovdanbuktit jurdagiid mo fátmmastit sámi fáttáid dáidda fágaide. Gurssat biste guokte–golbma beaivvi. Romssa fylkkasuohkan mávssii skuvllaid gursaoasseváldima. Prošeakta loahpahuvvui oktasaš deaivvademiin Romssas mas gait oassálasti joatkkaskuvllaid rektorat ožžo lávkka mii lei devdojuvvon girjjiiguin, filmmaiguin ja CD:iguin maid skuvllat sáhtte atnit iešguđetge fágas. ¶
Ráissa joatkkaskuvllas ¶
(Gova luoikan Ruth Larsen) ¶
Maŋŋá go šiehtadus Sámedikkiin ođasmahttojuvvui, de álggahuvvui prošeakta SÁFFO– Sámi fága- ja fidnooahppu Romssas – 2008 njukčamánu. Váldoulbmil prošeavttain lea sámi fáttáid fátmmastit fága- ja fidnooahpahussii Romssas. Ráissa joatkkaskuvla, Breivang joatkkaskuvla ja Vuotnasiidda joatkkaskuvla ledje mielde prošeavttas. Mihttomearrin lei maid bidjat johtui oahppifitnodagaid main buktagat ledje sámi-inspirerejuvvon. Hábmen ja duodji-linjjá vuosttaš luohká oahppit álggahedje oahppifitnodaga «Ráissa» , mii buvttadii luhkaid. Sii faskkastedje 2. ja 3. vuoittu nuoraidfitnodagaid Norggameašttirgilvvus. Jagi maŋŋil ásahuvvui seammá linjjás oahppifitnodat mii buvttadii sámi-inspirerejuvvon čiŋaid, sii faskestedje vuoittu fylkkameašttirgilvvohallamis. Mánáid- ja nuoraidbargifága 2. jagi oahppit álggahedje fitnodaga «Stoahkanlávvu» , mii lei maŋŋágaskabeaidoaibmafálaldat mánáide. Prošeakta loahpahuvvui 2009:s konferánssain Romssas mas Romssa fylkka joatkkaskuvllat ožžo «niestelávkka» girjjálašvuođain mii sáhttá leat beroštahtti fidnofágalaš prográmmaide. ¶
Danin go lea šiehtadus Sámedikkiin, de lea Romssa fylkkasuohkan gokčan Sámi kulturmáhttogurssa goluid daidda geat lohket Romssa universitehtas, iežá sániiguin leat gokčan lohkandivada, girjjiid, mátkkiid ja orruma. Ráissa joatkkaskuvllas leat badjelaš 20 oahpaheaddji ja vel girjerájusbargi lohkan Sámi kulturmáhtu. Oahpaheaddjit leat ožžon buoret vuođu fátmmastit sámi kulturmáhtu, servodatoahpu ja historjjá oahpahussii. Go nu olusat skuvlabargiin leat lohkan sámi kulturmáhtu, de lea olles bargiveagas oktasaš ipmárdus das mii guoská guovllu historjjálaš duogáža, iešvuođaid ja hástalusaid. Dát fas álkidahttá sámegieloahpaheddjiid bargobeaivvi. ¶
Ráissa joatkkaskuvla lea moadde jagi ožžon oassedoarjaga Romssa fylkkasuohkana guovttegielalašvuođaruđain kulturvánddardeapmái skuvlla bargiid várás. Skuvlla mielas lea dehálaš ahte gait bargit besset dovddiidit báikkálaš kultuvrra ja historjjá nu bures go fal vejolaš. Skuvla lea galledan máŋga báikki Davvi-Romssas, ja leat oahppan earret iežá duktasajiid, vuodjavuoššanrokkiid, siiddiid, eanadaga, duoji ja giela birra. ¶
Ruth Larsen dadjá skuvlla dihtomielalaččat smiehttamin ahte sámegiella galgá oidnot, gullot ja leat lunddolaš oassin skuvlla sisdoalus. Skuvllas leat guokte leavgastákku, ja levgejuvvo sámeleavggain dalle go lea lunddolaš. Leat álo bihtát sámegillii go skuvllas leat oktasaš doalut, earret iežá skuvlajagi álggus, juovladoaluin ja skuvlajagi loahpas. Juohke jagi lea vuosttaš vahkku guovvamánus sámi fáddávahkku mas leat logaldallit áigeguovdilis sámi fáttáid birra, filmmat, musihkkárat ja sierra doaimmat skuvllas. ¶
Skuvla lea mielde EO-prošeavttas Comenius, mii leat njealji riikka gielalaš unnitlogujoavkkuid ovttasbargu: Bulgaria, Irlánda, Espánnja ja Norga. Prošeavtta ulbmil lea loktet oktasaš čuolmmaid máŋggagielalašvuođa ja unnitlohkogielaid ektui. Prošeaktaáigodat lea golbma jagi. Oahppit geat lohket sámegiela, suoma-/kveanagiela dahje sámi historjjá ja servodatfága, váldet oasi prošeavttas. ¶
Ráissa joatkkaskuvllas lea dál olu vásáhusat sámegieloahpahusain guhkes áiggi badjel, ja lea máŋggalágán máhtu dás. Muhto Ruth Larsena mielas lea boahtteáigi ain eahpesihkkar. - Eanaš sámegieloahpaheaddjit lahkonišgohtet dál ealáhatagi, eai leat ge menddo olusat geat bohtet sin maŋŋil. Ráissa joatkkaskuvllas leat leamaš čeahpes sámegieloahppit geat leat álgán Romssa allaskuvlla oahpaheaddjiohppui, muhto dađe bahábut ii leat sámegielfálaldat doppe. Sáhttá dadjat ahte áigi lea mannan maŋos jus smiehttá Romssa oahpaheaddjioahpu sámegielfálaldaga, dadjá Ruth Larsen, ja joatká: - Lea issoras váivi go sámegiella oassin oahpaheaddjioahpus ii fállo iežá sajis go Guovdageainnus. Lea maid hui váidalahtti go eai leat leamaš eanet lávdaoahppofálaldagat Sámi allaskuvlla beales min guovllus. Mii manahit máŋgga vejolaš sámegieloahpaheddjiid dán láhkái, ja dál leat ge menddo unnán sámegieloahpaheaddjit sihke Ráissas ja Davvi-Romssas muđui ge, dadjá Ruth Larsen. - Muhto dál lea ge oahpaheaddjioahppu šaddan Romssa universitehta oassin, ja de sáhttá sávvat ahte boahtteáiggis šaddá vejolažžan lohkat sámegiela vuođđofága oahpaheaddjioahpu oassin. Dalle livččii boahtteáigi čuovgasat. ¶
((1)) Lohkanjagi 2010–2011 rájes lea Sámi allaskuvla fállan sámegielgurssaid guovtteguvllot jietna/govva-gulahallama bokte, ovttasbargguin Gáivuona suohkaniin. ((2)) Mikkel Anders Bongo lea riegádan 1948 ja lea Álttás eret. Son barggai guhká biilamekanihkaroahpaheaddjin Hesseng joatkkaskuvllas ja Álttá AMO-guovddážis, ja válddii fidnopedagogihka váldofága Akershusa allaskuvllas. Son lei Ráissa joatkkaskuvlla vuosttaš sámegielat rektor. Dál bargá pedagogihkkalektorin Finnmárkku allaskuvllas.(doaim.) ((3)) http://www.kafjord.com/laeremidler.21590.no.html ((4)) Bardufoss: Beardogorži, Tromsdalen: Sálašvággi. Kvaløya; Sállir. Nordkjosbotn: Gárgán. Dáin skuvllain leat dušše dárogiel namat. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
May-Synnøve Trosten, 2011. (Gova luoikan May-Synnøve Trosten) ¶
May-Synnøve Trosten lea riegádan 1987:s ja lea Deanus eret. Son lea bajásšaddan guovttegielat ruovttus unna gilážis Árbanatjogas. Son lea vázzán sihke mánáidgárddi ja mánáid- ja nuoraidskuvlla Deanus. Joatkkaskuvllas Girkonjárggas maid logai sámegiela. Dan maŋŋá son lei mielde álggaheamen sámegielat mánáidgárddi Deanus, ja 2007/08 áigodagas lei son Sámi Ofelaš. Dál son lea studeanta Sámi allaskuvllas Guovdageainnus, gos son lohká oahpaheaddjioahppu. ¶
Girjjis mii leat prenten su muitalusa Girkonjárgga joatkkaskuvllas. Dás interneahttaveršuvnnas lea olles su skuvlamuitalus, álggos vuođđoskuvllas ja de joatkkaskuvllas. ¶
Buolbmát sámeskuvla lei skuvlla gos mun vázzen vuosttaš luohkká rájes gitta logát luohkkái. Bajásšaddat oadjebas sámegiel gilážis, ja dasa lassin vázzit sámegielat skuvllas lei mielde hukset buori sámi iešdovddu mus. Servodagas ledje dávjá riidut sámiid birra. Gielda áiggui heaittihit skuvlla, ja sámegiella ii lean buorre servodahkii. Leimmet suddjejuvvon áššin, vátnemii bokte. Muhto lihká deaivvaimet olu ovdagáttuid olggobeal- skuvlla ja ruovttu. Muittán go ledjen sullii 13 jagi, ledjen márkanis iežan skihpárin. Doppe mun deiven iežan nubbin-vilbeale. Son lea bajásšaddan dárogielat ruovttus, gos vátnemat álo ledje lohkan ahte sii eai lean sápmelaččat, dieđusge dáruiduhttima geažil. Láviime vilbbain goittot olu duhkoraddat unnin, muhto dál son lei sturron ja ii son gal háliidan dovddastit mu fuolkevuođa. Nu ahte guovddáš márkanis son fáhkka mu cielahii ja gohčodii mu: "helvetes same" - "helveha sápmelaš" ! Mun nu suhtten sutnje, dan dihte go mun han dihten ahte son han lei seamma sápmelaš go mun, muhto ii son máhttán giela. Ja mun dovden iežan hui heitot. De mun geahčastin dasa ja lohken »muhto it don gal galgga njálmmi ráhpat, ieš leat seamma olu sápmelaš, jus it eambbo, ii fal munnje šat hállát”. Ja nu mun vázzilin suhtuin eret doppe. Dát čájeha ahte dát ovdagáttut eai lean dušše ealás ollesolbmuid gaskkas, muhto mánáid gaskkas maid ain 90-logus. ¶
Skuvllas ledje mis olu dárogiel girjjit, nugo luonddu- ja servodatfágas. Eará girjjit ledje gal sámegillii, muhto eai dat lean gal ođđa girjjit. Muhtomin mii oaččuimet girjjiid mat ledje nohkan ja mii fertiimet ieža siidui darvvihit ja liibmet. Muhttin girjjiin sáhtiimet gávdnat namaid oahppin mat ledje vázzán sámeskuvllas dalle go sámeskuvla álggahuvvui 1978. Láviimet álo moaitit daid boares girjjiid ja jearahit ođđa girjjiid. Eat mii dalle gal ádden ahte eai gávdnon nu olu girjjit sámegillii. Muđuid ledje hui olu stensiilat maid oahpaheaddjit ledje rahkadan. ¶
Duodji lei fága mii mu mielas lei gelddolaš ja somá. Ledjen okta dain nieiddain gii ii liikon vadjat ja goarrut. Ledjen dat gii háliidii vuollat, spihkárastit ja hervet garradujiid. Beasaimet gal dan ge, muhto lei álo nu ahte nieiddat dat galge eanemusat liidnadujiin bargat, ja gánddat fas garradujiin. Iežan mielas in goassige lihkastuvvan liidnaduojis. ¶
Duodji lea stuorra oassi sámi kultuvras. Ja mu mielas lea buorre ahte oahppiin lea duodji, nu ahte ohppet skuvllas unna oasi dan duojis maid ruovttus eai oahpa šat otne. Muhto go mis lei liidna duodji de eat oahppan maidige eará go káfeseahka, guottá, nállogoađi ja nálloguottá goarrut. Diet smávvá- duojit »godde” mu miela liidnaduodjái. Livčče olu somát beassat oahppat čuoldit, riessut, goarrut gávtti ja gođđit fáhcaid. Ii lean várra doarvái jáhkko ohppiide. Eat lean mii ge álo nu mielas duddjot daid smávva dujiid, nu ahte oahpaheaddjit varra jáhkke ahte oahppit eai gille obanassiige stuorát dujiin álgit. ¶
Deanus lea dábálaš fárret eará sadjái go álgá joatkkaskuvlii. Dan fertejin mun maid dahkat. Ledjen 15 jagi go páhkkejin biergasiid ja fárrejin Girkonjárgii gazzat dehálaš oahpu. Mun álgen dearvvašvuođa- ja sosiála suorgái. Eadni1 muitalii man dehálaš dat lei ahte lohken iežan eatnigiela, maiddái joatkkaskuvllas, ja jus mun in dahkan dan, de bohten gáhtat boahtteáiggis. ¶
Son veahkehii mu nu ahte bessen lohkat sámegiela. Sámegiella šattai dieđusge dušše fágan guokte tiimmu vahkus, ja dát guokte tiimmu ledje justa dalle go earáin lei friddjatiibmu. Nu ahte go earát manne kantiidnii boradit ja suohtastallat, de lohken sámegiela. ¶
Lei olu erohus dáža skuvllas, sámeskuvlla ektui. Ledjen okto luohkás gii logai sámegiela, ja dovden iežan okto sápmelažžan servodagas ja skihpáriid gaskkas. Dávjá gohčodedje mu «ho samen» . Ja muhtumin vel reške go mus ii lean seamma suopman go sis. ¶
Erenomážit muittán ovtta vásáhusa matematihkkatiimmus. Oahpaheaddji muitalii Pytagorasa birra. Go áigon gažadit sus dás maidege, de lohken «Pyttagoras» . Buohkat luohkás reške, ja hárde mu. Go ii han nie galgan lohkat dan nama, mun lohken áibbas boastut. Ja mun gal nu heahpanin. Vásihin maiddái eará váttisvuođaid sámegiel oahpahusas. Ii lean álo oahpaheaddji ja eai lean albma oahpponeavvut. Sihke bargobihtát ja lohkamušat ledje stensiila hámis. Ii lean nu somá go ii lean girji mii čájehii man guhkás pensumis mun dál livččen joavdan. ¶
Čuovvovaš jagi jotken mun veahkkedivššároahppus. Muhto mun ledjen dolkan. Ledjen dolkan stensiillain, ja okto čohkkát lánjas. Ii lean álo ge oahpaheaddji, go sámegielat vikárat gal eai gávdnon. Nággejin etniin guhká beassat dan fágas eret. Eadni ii goassege mieđidan dasa. Son sávai ahte lohken sámegiela. Son áddii ahte ii lean somá, muhto son čilgii máŋgii dehálašvuođa ja ovdamuniid sámegiela lohkat. ¶
Mun mearridin goittot ahte áigon joatkit sámegielain. Muhto dalle čuožžilii nubbi váttisvuohta. Mun in beassan šat lohkat sámegiela. Veahkkedivššároahpus lei nu ahte buohkat galge čađahit dihtorfága. Galggaimet oahppat dihtorii bidjat dieđuid ja čállit logga. Nu ahte sii rihkko dan vuoigatvuođa mii mus lei. Gáđan dál ahte in gáibidan beassat lohkat sámegiela. ¶
Go smiehtan vássán jagiide, de imaštalan manne ledjen nu vuostá sámegiela lohkat. Jáhkán ahte dovden iežan ovddas go nu olu gáibidin. Leimme dávjá oahpaheaddjiin guovttá. Ja maiddái dan ahte eará oahppit álo hárde go mus lei sámegiella friddjatiimmus. Álo vigge mu oažžut mielde eará bargat go lohkat. ¶
Ii leat álki áddet manin galgá váldit vára gielas ja kultuvrras. Mun goittot in ádden dan go vázzen joatkkaskuvllas, vaikko mu vátnemat ja fuolkkit, ja eará olbmot ge muitaledje munnje dan. Easka maŋŋá go bargen mánáidgárddis ja ofelažžan fuomášin man dehálaš kultuvra ja giella lea olbmo identitehtii, ja makkár rašis dilis sámi kultuvra ja giella lea. Mun háliidan dáinna bargat. Háliidan veahkehit mánáid ja nuoraid váldit vára ja ráhkistit iežaset kultuvrra, ja fuomášuhttit man dehálaš dat lea. Danin lean ge dál oahpaheaddjioahpus Guovdageainnus, go háliidan leat mielde váikkuheamen sámegiela ja kultuvrra boahtteáiggi. ¶
((1)) May-Synnøve eadni, Kirsti Suongir, muitala Sámi skuvlahistorjá 2-girjjis, artihkkalis «Dárogielhálli eadni sámeskuvllas» . (doaim.) ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Hanna Marit Jahr, Oslo 2011 (Govva: Svein Lund) ¶
Hanna Marit Jahr lea orron eallinagistis Oslo-guovllus ja vel lullelis, muhto lea guhkes áigodagaid bargan sámi skuvlaáššiiguin, erenoamážit vuođđoskuvlla sámi oahppoplánaid dáfus. Son lea riegádan 1939:s ja bajásšaddan Lillestrømas ja Fetas Akershusas. Son váccii dalá gymnása Lillestrømas, oahpaheaddjiskuvlla Hamaris ja válddii dárogiela ja historjjá vuođđofága Oslo universitehtas. Son lea bargan vuođđoskuvlaoahpaheaddjin Fetas ja Skedsmos, leamaš Askera nuoraidskuvlla rektorin, pedagogalaš konsuleantan ja dasto Rygge skuvlahoavdan Østfoldas. Jagiid 1975–83 lei son vuođđoskuvlaráđi miellahttun. Jagiid 1985–91 lei son Østfolda skuvladirektevran, earret 1988–89, go son lei Kultur- ja dieđadepartemeantta stáhtačállin. Son lei Girko-, oahpahus- ja dutkandepartemeantta virggis 1991 rájes, álggos vuođđoskuvlaossodaga ossodatdirektevran, ja dasto ekspedišuvdnahoavdan. Jagiid 2002–06 oahpahusráđđin EU-delegašuvnnas Brusselis. Maŋŋil jođihii son dan čállingotti mii barggai vuođđoskuvlla ja mánáidgárddiid ođđa ulbmilparagráfain, ja prošeaktajođiheaddjin go dahke Stuoradiggedieđáhusa 11 oahpaheaddjioahpu birra. 2009:s šattai son penšunistan, muhto son lea goitge searvan oahpaheaddjioahpu ođasteami mielčuovvujovkui. ¶
– Vuosttaš oahpaheaddjibarggustan ledjen oahpaheaddjin seamma klássas smávvaskuvlla miehtá. Goalmmát klássas, lei várra 1963/64:s, muittán go galggaimet oahpahit sápmelaččaid birra servodatoahpus. Ráhkadeimmet «sámi siidda« sáttokássii, ledje lávut jnv. Lohken mánáide girjjis man namma lei Laila ((1)) , ja logaimet maiddái čállosa Egnera lohkangirjjis ((2)) . Dalle eai báljo lean dakkár lohkosat, in ge lean vel ieš leamaš guđege sámi guovllus. ¶
Ledjen Vuođđoskuvlaráđi miellahttun 1976 rájes gitta 1983 rádjái. 1976:s ásahuvvui Sámi oahpahusráđđi (SOR). Munnje lei illun ovddastit Vuođđoskuvlaráđi Sámi oahpahusráđi vuosttaš čoahkkimis. Dalle maiddái oaidnalin vuohččan Finnmárkkuin. Dan rájes lean leamaš ollu gerddiid davvin. 1976 čavčča ledjen doppe fárrolaga Vuođđoskuvlaráđi jođiheddjiin Torleif Vaksvikain ja direktevrrain Vidar Guldalain. Mii eat lean dušše SOR čoahkkimis, muhto beasaimet maiddái oaidnit Iver Jåksa dáiddačájáhusa Álttás. Osten vel niibbi niibedahkkis Johan Ristas, ja dat niibi lea mus ain áimmuin. ¶
Mu mielas lei hui miellagiddevaš bargat sámi áššiiguin, ja oidnen ahte dakkár bargui lei stuora dárbu. Norgga stáhtii ii leat mihkkege hearvan ja gudnin dat mot leat meannudan sápmelaččaiguin skuvlla dáfus. Ollu lei barggakeahttá. Deháleamos doaibma lei oččodit eanet sámegiel oahpponeavvuid. Mu mielas mii Vuođđoskuvlaráđis leimmet hui mielas SOR áigumušaide ja ipmirdeimmet mii fertii bargojuvvot. In muitte makkárge soahpameahttunvuođaid dalle. ¶
Ovdalgo heiten Vuođđoskuvlaráđis 1983:s, de leimmet jur álgán ráhkadit ođđa oahppoplána, mii šattai gaskaboddosažžan 1985:s, ja bistevaččabun 1987:s. In muitte váldui go sámi bealli obage ovdan álgobáliid, ferte leat lasihuvvon maŋŋel go heiten. Ovdalgo loahpalaš plána válbmanii, de dahkkoje sierra sámi oahppoplánat muhtun fágaide. ¶
– De bođii áigodat go in bargan nu ollu sámi áššiiguin, muhto skuvladirektevran goitge oaidnalin dainna eará skuvladirektevrrain, ja erenoamážit muittán Finnmárkku dalá skuvladirektevra Randi Nordback Madsena. ¶
1991:s álgen departementii, ja go Randi Nordback Madsen luobai skuvladirektevran, de bođii son departementii, ja sámi áššit šadde su erenoamáš ovddasvástádussan. Lei hui ávkkálaš ja dehálaš midjiide Vuođđoskuvlaossodagas oažžut su gii máhtii dakkár áššiid bures. Mis lei maiddái deatnulaš Sverre O. Johansen mielbargin. ¶
Go álgen departementii, de lei Gudmund Hernes stáhtaráđđin. Son lei hui árjjálaš ja sus ledje ollu plánat das mot son áiggui rievdadit buot oahpahusvuogádaga vuođđoskuvllas gitta alla oahppoásahusaide. ¶
Ovdal go son beasai álgit vuođđoskuvllain, de dárbbašii oažžut Stuoradikki mearridit ahte skuvlii galge álgit juo 6-jahkásaččat. Stuoradikkis eai lean ovttaoaivilis dan áššis, muhto evttohussii šattai maŋážassii eanetlohku. Dan botta son álggahii barggu obbalaš oahppoplánain ja joatkkaoahpahusain. ¶
Joatkkaoahpahusa dáfus lei juo ollu čielggas, danne go dasa lei juo čielggadus mii lei leamaš gulaskuddamis (Blegen-lávdegoddi). ¶
Obbalaš oassi lei eanas Hernesa iežas dagus, su giela dovdá álkit. Son dajai hui čielgasit maid áiggui, danne lei álki bargat su vuollásaš áššegieđahallin, diđiimet maid galggaimet čuovvut. Goitge son álo háliidii gullat min oaiviliid, sihke vuostehágu ja miehtemiela. ¶
Edel Hætta Eriksen lei daid gaskkas geat válde vuostái go Hanna Marit Jahr bođii Guovdageidnui 1997 sámi oahppoplánaid almmuheapmái. Edel Hætta Eriksen lei Sámi oahpahusráđđi vuosttaš direktevra, ja son lea maiddái ealáhatagis searvan sámi skuvlaovdanahttimii. Dá son searvá skuvlakonferansii Guovdageainnus 2006:s. ¶
Go álggiimet bargat vuođđoskuvlla oahppoplánaiguin, de dieđihii Gudmund Hernes hui čielgasit ahte buot vuođđoskuvlaohppiide galggai dat okta oahppoplána, maiddái sámi ohppiide. Kánturválddi áššegieđahallái ii lean álki vuosttaldit dan áigumuššii. ¶
Go sápmelaččain ledje leamaš sierra oahppoplánat ollu fágain 1987 rájes, de sii eai dohkkehan dán mearrádusa, ja Sámediggi vuosttaldii erenoamážit dasa. Dalá sámediggepresideanta Ole Henrik Magga bođii departementii digaštallat ášši stáhtaráđiin, muitalit oaiviliiddis. Maiddái mun ledjen dan čoahkkimis. Ii šaddan nu buorre čoahkkin. Gudmund Hernes ii háliidan báljo gullat ge sámediggepresideantta oaiviliid. Lean maŋŋil hupman Maggain dan birra. In ipmirdan mot ges guokte dakkár čeahpes olbmo sáhtiiga šaddat nu sakka gazzalaga. Hernes lei gal badjelgeahččalas dan čoahkkimis, dan gal duosttan dadjat. Muhto dađistaga go barggaimet áššiin, de čuovggahii son nai dan buorebut. ¶
Mis ledje ollu digaštallamat departemeanttas. Mii geahččaleimmet oččodit sámi ohppiide seamma oahppavuođu go earáin lei vai eai bázahallen go galge gilvalit dárogielat ohppiiguin joatkkaoahpahussii, allaskuvllaide ja universitehtaide. Dađistaga ipmirdin ahte sámi ohppiin sáhtte oahppoplánat main sámegiella ja kultuvra lei vuođđun, ja dat goitge ollašuhttoje dehálaš osiid dan plánas man ráhkadeimmet buot eará vuođđoskuvlaohppiide. Digaštallen dan ášši maiddái Suoma ja Ruoŧa áššegieđahalliiguin, muhto sin mielas eai galgan sierra sámi oahppoplánat. ¶
1995 loahpas lonuhuvvui stáhtaráđđi, ja Reidar Sandalas álggadettiin juo lei eará oaivil go Hernesas sámi oahppoplánaid dáfus. Plánabargu álggahuvvui jođánit, muhto lei hoahppu gal. Bargen ollu dainna, ja searválaga SOR:in. Nubbi eará guovddáš olmmoš lei Elin Reite, son lei maiddái našuvnnalaš oahppoplána guovddážis. Son orostalai ollu Guovdageainnus, barggai lahkalaga Ellen Inga O. Hættain SOR:s. Maiddái sámediggepresideanta ieš searvvai dan bargui. GOD dat dalle mearridii oahppoplána. Easka go bođii ođđa oahpahusláhka, de beasai Sámediggi mearridišgoahtit. Duohtadilis oaččui SOR ovddasvástádusa ráhkadit plána, vaikko mis ledje ságastallamat gaskkohagaid. Leimmet oalle rámis buohkat go dokumeanta válbmanii. ¶
Lei ávvubeaivi go moai Sandalain bođiime Guovdageidnui čájehit ođđa sámi oahppoplána. Čuovuime Ole Henrik Magga mielde biillain Álttás, ja vuojidettiin muitalii son skuvlahistorjjástis, dan rájes go álggii skuvlii iige máhttán sáni ge dárogiela. Go olliimet Guovdageidnui, de ledje Ellen Inga, Edel ja earát vuordime min čikŋagasas. ¶
– Muhto de šattai rigearra. Šadde vuostehágut, skuvllas eretvuolgin ja vel molssaevttolaš skuvla nai. Dalle go oahppoplána mearriduvvui, de ii daddjon guđe guovlluin dat galggai adnot. Mii mearrideimmet ahte dat galggai adnot sámegiela hálddašanguovlluin. Ii mis lean eará go dat, maid muđui ba mii livččiimet sáhttán bargat? ¶
Sámi oahppoplánat ledje dakkár vuoitun SOR:i ja Sámediggái ahte dál ferteje bisuhit dan. Danne sii eai gárostuvvan unnidit plána doaibmanguovllu. Dál maŋŋil lea váttis diehtit mot mii muđui leimmet sáhttit bargat. ¶
Dál han leat sámi oahppoplánat leamaš doaimmas badjel logi jagi. Vaikko plánat leat ge rievdaduvvon Máhttoloktema mielde, de lea našuvnnalaš plánaid ja sámi plánaid gaskavuohta bisuhuvvon. Dál galggašii sáhttit digaštallat vuostevuođaid, omd. deattuhuvvui go plánain badjelmearálaš čielga sámivuohta. Das berrešii omd. Sámi allaskuvla beroštit. Leat go son iskkadan mot manná daiguin ohppiiguin geat leat čuvvon sámi oahppoplána. Gos dat oahppit leat dál? Illudan go nieiddat birgejit bures, nu go muđui ge riikkas, muhto heađástuvan go unnán sámi bártnit vázzet oahpuid. ¶
Ferten gal dadjat ahte departemeanta oaččui ollu ávkki Sámi oahpahusráđis. Muittán go digaštalle galgá go SOR Sámedikki háldui. In muitte das vuostehágu GOD:s, nu livččii lunddolaš, muhto sáhttá dál jearrat billahuvvagođii go sámi skuvlafágalaš birrasa ja departemeantta gaskavuohta dan rájes. ¶
((1)) Laila -romána čálii sámegielprofessor Jens Andreas Friis (1821–1896) ja dat almmuhuvvui vuohččan 1881:s namahusain Fra Finmarken – skildringer. Girjji dáhpáhusat leat Finnmárkkuduoddaris go dáččat bohte boazosápmelaččaid lusa. Girji lea sakka váikkuhan ollu dáčča buolvvaid ipmárdussii sámi kultuvrras. Girjjis leat dahkkon ollu filmmat ja maiddái teáhterčájálmas. ((2)) Thorbjørn Egner (1912–1990) almmuhii 16 lohkangirjji álbmotskuvlla várás. Dát ledje eanemus geavahuvvon lohkangirjjit Norgga skuvllain 1950-logu rájes 1970-logu rádjái. Egner lei maiddái dovddus dáiddárin, mánáidgirječállin ja muitaleaddjin. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Synnøve Solbakken-Härkönen. (Govva: Áile Javo) ¶
Dán rájes go Synnøve Solbakken (Postin Álffa Synnøve dahje Jovsset Issát Kirstte Synnøve) álggii 1. luohká oahppin Kárášjoga skuvlii 1965:s, son lea leamaš duhtameahttun skuvllain. Ja dađistaga leat su jurdagat láddan makkár skuvlla son háliidivččii; skuvla mas lea sámegiella, sámi kultuvrra ja sámi máhttu vuođđun. Muhto maid olmmošriehpu sáhttá dahkat vai skuvla rievdaduvvo? Gazzat oahpu? Šaddat oahpaheaddjin, rektorin, dutkin, bagadallin vai politihkarin? ¶
Dál Synnøve Solbakken-Härkönen lea geahččalan buot dáid rollaid. Sus lea oahpaheaddjioahppu Álttás ja liigeoahppu sámegielas, suomagielas, pedagogihkas ja jođiheamis. Son lea leamaš vuođđoskuvlaoahpaheaddjin Kárášjogas ja Gáregasnjárggas, bargan Sámi oahpahusráđis ja Sámi Instituhtas ja lea leamaš goappašiid sámi joatkkaskuvllaid inspektevran ja rektorin. 2007 rájes son lea Davvi Girjji lágádushoavda. 2005–2009 son lei sámediggeáirras. ¶
Dá son muitala mo lea mannan go son lea geahččalan hábmet sámi skuvlla. Son muitališgođii 2004:s, ja jotkkii fas 2010:s. ¶
Ieš namma Synnøve Solbakken-Härkönen muitala ollu giella- ja kulturdeaivvadeami birra, Norgga/Suoma rádjeguovlluin, guovddážis Sámis. Ii mihkkege namas muitala ahte olmmoš lea sápmelaš. Go čállá nama ferte velá geavahit njealje bustáva mat eai geavahuvvo sámegielas, dárogiela y ja ø ja suomagiela ä ja ö. Goargu Solbakken boahtá das go 1902 Finnmárkku eananvuovdinláhka mearridii ahte buot dáluin galggai leat dárogiel namma. Dan dihtii leat eanaš sámi dálolaččain Kárášjogas namat nugo Svineng, Strømeng, Soleng, Nystad, Østmo ja Teigmo. 1950- ja 60-jagiin lei garra dáruiduhttináigi ja máŋggas jurddašedje ahte dađe dárogielat namma, dađe buoret. Nu oaččui unna nieiddaš gii riegádii Kárášjogas 1958:s nama Synnøve Solbakken. (Mas Härkönen-namma boahtá beasat lohkat maŋŋil.) ¶
Vaikko namma han lea dego váldon Bjørnstjerne Bjørnsona boandamuitalusain, de unna Synnøveš ii báljo ádden sáni ge dárogielas go álggii skuvlii jagis 1965. – Mun ledjen márkančivga. Muhto vaikko márkanis ledje muhtin dárogielhállit, mun in oahppan go sámegiela. Dan áigge Kárášjogas juhkkojuvvojedje oahppit njeallje jovkui: Doaresbealde dálonat vázze Rája skuvlla. Kárášjoga skuvllas ledje bádjemánát, márkanmánát ja «bussemánátš. Mu bidje márkanmánáidluohkkái. ¶
Ii oktage lean muitalan munnje ahte skuvla lei váttis. Gal mun dihten ahte oahpaheapmi lei dárogillii, muhto jurddašin ahte dan gal mun ádden go boađán skuvlii. De bođii šohkka. Oahpaheaddji lei Sørlandets eret. Mun in ádden in maidege. Mearridin ovttatmano: Dát lei mu vuosttaš ja maŋimus skuvlabeaivi! ¶
Synnøve vieljáinis jođus skuvlii. ¶
(Gova luoikan Synnøve Solbakken-Härkönen) ¶
Mu luohkás ledje sihke dárogiel- ja sámegielhálli mánát, muhto eanaš sámegielhállit áddejedje muhtin muddui dárogiela. In beassan dieđusge heaitit skuvllas, muhto bidje mu eará luohkkái, bussemánáidluohkkái. Doppe lei sámegielat oahpaheaddji, Kirsten Porsanger Sara-rohkki (Ánne Pier Risten-rohkki). Son hálai dábálaččat dárogiela diimmuin. Son earuhii oalle čielgasit: diimmuin eanaš dárustii, muhto bottuin fal sámástii minguin. Jus eat ádden maid dajai dárogillii, de čilgii sámegillii. Dát mielddisbuvttii oadjebasvuođa. Vaikko in ádden visot diimmuin, lei ollu álkit go lei oahpaheaddji gii áddii min. Álggos ledje dušše sámegielat mánát dan luohkás, muhto de bidje rivgonieidda dohko. Dasto bođii sámegielat gánda min luohkkái, muhto son sirdojuvvui farga márkanmánáidluohkkái. Mii manaimet rektora lusa ja váidaleimmet, go min mielas boasttu oahppi sirdojuvvui. Dalle oaččuimet čielga vástádusa: Sii ledje bidjan rivgonieidda min luohkái vai mii galggaimet oahppat dárogiela. ¶
Ieš ohppen oalle johtilit dárogiela dalle. Liikojin lohkat ja luoikkahin nu ollu girjjiid go vejolaš girjerádjosis. Dasa lassin fárrii kránnjádállui bearaš mas ledje guokte nieidda geaiguin mun gárten dárustit. Ledje earát geat rahče ollu eambbo go mun ovdal go ohppe dárogiela. Dan áigge lei dovddus ahte sámegiel luohkát ledje hui jaskat, muhtin oahppit eai báljo dadjan maidege olles vuođđoskuvlaáiggis. Go mu viellja, gii lei guokte jagi mu nuorat, álggii skuvlii, álggahuvvui sámegiela álgooahpahus. Muhto mii eat ožžon makkárge sámegieloahpu ovdal go leimmet 8. luohkás. Dalle oaččuimet nu gohčoduvvon sámegiel lohkankurssa. Dat lei nu ahkit, vearrát go ođđadárogiela. Lei dušše hárdin ja bilkideapmi midjiide go leimmet oahppan visot dárogillii dan rádjái. Eat galgan oahpat čállit, dušše lohkat. Lei dalle boares čállinvuohki, Bergsland-Ruong, mii lei mu mielas hui lossat lohkat. ¶
– Dan botta go mun ledjen vuođđoskuvllas lei Kárášjohkii álggahuvvon nu gohčoduvvon sámi gymnása, ja mun álgen dohko 1974:s. Doppe ožžon vuosttaš háve sámegiela albma fágan. Mus lei dalle hirbmat mokta johtilepmosat oahppat riektačállima. Mis lei Per Jernsletten sámegieloahpaheaddjin. Eai lean nu ollu oahppogirjjit. Logaimet girjjálašvuođačoakkáldaga Duov'dagat ja bargot ja olles Johan Turi girjji Mui'talus sámiid birra. Giellaoahpus mis ii lean go Bergslanda grammatihkka, mii lei hui lossat, ii eisege čállon joatkkaskuvlla várás. ¶
Earret sámegieldiimmuin ii baljo lean sámi sisdoallu. Muittán ahte mis lei veahá sámi kulturgeografiija ja ahte logaimet Matti Aikio girjjiid dárogieldiimmuin. Muđuid geavaheimmet dábálaš girjjiid ja buot oahpahus lei dárogillii. Maiddái sámegielat oahpaheaddjit oahpahedje dárogillii. Ledje ollu oahppit geat eai máhttán sámegiela. Dalle ii lean vel joatkkaskuvla Leavnnjas ja Kárášjohkii bohte ollu oahppit Porsáŋggus. ¶
Dan botta go Synnøve váccii joatkkaskuvlla deaivvai suopmelaš gándda Gáregasnjárggas, ja boađus lei ahte riegádahtii máná jagi maŋŋil joatkkaskuvlla. (Ja goargu Härkönen bođii go Synnøve máŋga jagi dan maŋŋá náitalii máná áhčiin.) – Bargen dalle sadjásašoahpaheaddjin Kárášjoga mánáidskuvllas. Dalle besset čuovvut kurssa maid Tove Skutnabb-Kangas lágiidii oahpaheddjiide guovttegielatvuođa birra. Dat lei hui ávkkálaš ja das lei hui stuorra váikkuhus mu ja mu bearraša eallimii. Ovdal ledjen jurddašan ahte fertiime hupmat ovtta ja seamma giela, sámegiela, mánnái, muhto dalle moai irggiin gávnnaheimme ahte galggaimet hupmat goabbatge eatnigiela, mun sámegiela ja irgi fas suomagiela. Ja nu šattai ahte munno bárdni šattai bajás guovttegielagin. – 1978–81 vázzen oahpaheaddjiskuvlla Álttás. Oahpaheaddjioahpus lei nu gohčoduvvon sámi ossodat. Mis lei sámegiella fágan, muhto das ii lean go 5 čuoggá dahje ŧ- jahkeovttadat. Dan fágii galge čohkket vaikko maid: giellaoahpaheami, girjjálašvuođa, sámi historjjá ja servodatoahpu. Siidomearri maid fertiimet lohkat vástidii vissásit 20 čuoggái. Ja mis sámi studeanttain lei ollu heajut vuođđu sámegielas go dárogiel studeanttain lei dárogielas. Eará fágain ii lean sámi sisdoallu, erret veahá servodatfágas. Boađus lei ahte mis sámi studeanttain lei ollu eambbo bargu go eará studeanttain lei, ja dattetge mis lei buoret vuođđu oahpahit dáža skuvlla go sámi skuvlla go gearggaimet. ¶
Synnøve Solbakken-Härkönen Kárášjoga rektorkántuvrras. ¶
(Govva: Svein Lund) ¶
– Oahpaheaddjiskuvlla maŋŋil bargen jagi oahpaheaddjin Gáregasnjárggas, ja seammás ohppen suomagiela. 1983 bohten ruovttoluotta Kárášjoga mánáidskuvlii, ja fuomášin ahte ii mihkkege lean rievdan dan 5 jagis mat ledje vássán. Mis ledje ain hui unnán oahpponeavvut ja fertiimet ieža ráhkadit ollu. Álggaheimmet oahpponeavvoprošeavtta, čohkkiimet pearpmaide ja lonuhalaimet. Ii šaddan dalle gárves oahppogirjjit, muhto maŋŋil muhtin oahpaheaddjit leat geavahan dan maid barggaimet vuođđun, go sii leat čállán oahppogirjjiid birasfágas ja sámegielas. ¶
Gávnnahin ahte oahpaheaddjiriehpu ii sáhte rievdadit skuvlla. Jus galggašin váikkuhit skuvlii, fertejin badjelii. De lohken «skuvlaovdánahttin ja bagadallanš ja ožžon barggu Sámi oahpahusráđis, geahččalan- ja ovdánahttinjođiheaddjin. Juste dalle lei oahppoplánabargu jođus, 1987 minsttarplána oktavuođas. Muhto gávnnahin ahte dan barggu geažil ii šatta sámi skuvlla. Okta mu bargguin lei árvvoštallat gulaskuddancealkámušaid mat ledje boahtán sámi oahpaheddjiin ođđa fágaplánaide. Ulbmilin lei heivehaddat dáža fágaplánaid sámi ohppiide. Muhtun fágaplánaide lasihuvvui dušše «sápmiš-sátni heivvoleamos sajiide. ¶
Na ba dutkanásahusain, ii go doppe sáhttán dahkat juoidá? Ožžon barggu Sámi instituhta oahpahus- ja diehtojuohkinossodagas. Muhto dat han lei hirbmat birokráhtalaš máilbmi! Ii lean veahá ge oktavuohta skuvllain. Lei dalle sáhka ráhkadit oktasaš sámi oahppoplánaid, muhto das ii šaddan mihkkege. ¶
– De fuomášin ahte Sámi joatkkaskuvla ja boazodoalloskuvla dárbbašii inspektevrra. Jurddašin ahte hálddahusas soaittán sáhttit hábmet sámi skuvlla. Jáhkken ahte dan dilis ledjen buoremus posišuvnnas váikkuhit. ¶
Álggos manai oalle bures. Skuvla lei ožžon stáhtusa geahččaladdanskuvlan ja oalle ollu ruđa ovdánahttimii. Viiddideimmet fálaldagaid, oaččuimet 3 jagáš oahpu measta buot surggiin ja oppalašfágafálaldat mas lei boazodoallu ja duodji suorgefágan. Ráhkadeimmet ođđa oahppoplánaid ja álggaheimmet maid moadde oahpponeavvoprošeavtta. Muhto de bođii Ođastus 94, mii bilidii ollu das maid leimmet hukseme. ¶
Lei nu ollu maid skuvla ii beassan ieš mearridit. Skuvlla hálddahusa bajábealde lei sámi joatkkaskuvllaid stivra ja departemeanta. Danin jurddašin ahte jus livččen rektorin, de oččošin njuolgga oktavuođa stivrrain ja departemeanttain. Ja go ledje mannan muhtin jagit, de bessen ieš rektora stullui, vuos sadjásaš rektorin Guovdageainnus ja maŋŋil bistevaš virggis Kárášjogas. Dalle gávnnahin ahte dat mii stivre rektora bargobeaivvi lea buot eará plánat go juste dat mo hukset sámi skuvlla. Son ferte bargat nu ollu joavdelas áššiid. Deháleamos orru leame deavdit skoviid ja čállit raporttaid, ii fal duođaid luvvet resurssaid ovdánahttimii. Dábálaččat go bajit eiseválddit árvvoštallet rektora barggu, jerret dušše fal deavdá go son buot raporttaid – ii fal buktá go son skuvlii makkárge jurdagiid. Ja maŋimus jagiid lea maid rektora rolla bargoaddi áirrasin deattuhuvvon – rektor galgá vuosttažettiin leat lojála bargoaddi ektui, ii fal skuvlla oahpaheddjiid ja ohppiid ektui. ¶
– Gos don leat eanemusat váikkuhan? ¶
– In dieđe lean go váikkuhan nu ollu oppanassiige, muhto buoremus vejolašvuohta lei go ledjen inspektevran. Dalle bessen bargat eambbo friddja go bessen rektorin. ¶
– Ledjen mielde oahppoplánabarggus sihke Ođastus 94 ja Máhttoloktema oktavuođas. 1994:s ledjen joavkkus mii ráhkadii oahppoplánaid sámegiela vuosttas- ja nubbegiela oahpahussii joatkkaskuvllas. Maŋit háve ledjen fas joavkkus mii ráhkadii nu gohčoduvvon čađamanni oahppoplána sámegielas vuosttasgiellan. Lei hui miellagiddevaš bargu. ¶
Sámi joatkkaskuvllas barggadettiin ledjen mielde oahpponeavvoprošeavttas sámegiela girjjálašvuođas. Boađusin ledje guokte teakstačoakkáldaga ja neahttaoahpponeavvu. Prošeakta lei ovttasbargu Davvi Girjjiin, muhto mii skuvllas leimmet álggahan áigá jo danne go váilo oahpponeavvut aiddo girjjálašvuođas. Dás oahpaimet ollu. ¶
– Makkár hehttehusat oainnát otne sámi skuvlaovdánahttimis? ¶
– Hehttehusat leat máŋga dásis: sáhttá váilot sihke áigi, ruhta, oahppu ja mokta. ¶
Ollu lea ovttaskas oahpaheaddji duohken, sus ferte leat máhttu ja sus ferte leat beroštupmi. ¶
Skuvlavuogádagas leat ollu olbmot geat eai dovdda min dili. Ovddamearka lea ahte ovdal mis lei konverterenortnet mii attii oahpaheddjiide liigeáiggi ráhkanahttit oahpaheapmái dan dihte go mis ledje nu unnán sámi oahpponeavvut. Dan ortnega lea departemeanta heaittihan, dainna ákkain ahte mis leat doarvái oahpponeavvot dál. Dát čájehit ahte dávjá sii geat mearridit duođaid eai dieđe mo dilli lea. ¶
Muhtin departemeantaolbmot gal áddejit min dili, muhto lea suorggahahtti ollu birokráhtat geat eai ádde. Muhtin olbmot čohkkájit dušše departemeanttas ja stivrejit min dovddakeahttá skuvllaid. Oainnán hui stuora dárbbu dasa ahte sii besset oahpásmuvvat skuvllain, ii fal dušše deaivvadit stivrrain ja rektoriin. ¶
Norgga skuvllas geavahuvvo hui ollu ruhta hálddašeapmái, maid baicce sáhtášii geavahit skuvlaovdánahttimii. Mun smiehtan manne mii eat sáhte ráhkadit vuogádaga mii doaibmá bures. Sáhtášii dálá resurssain bargat ollu eambbo. Lea issoras ollu organiseren, mii čatná ja bilida hutkáivuođa. In leat vel vuollánan. Diibmá (2002/03) lohken oahpponeavvopedagogihka. Mus lea hui unnán jáhkku dábálaš oahpponeavvuide, muhto ođđa jurdagat ja vuogit addet doaivvu. Mii fertet atnit ođđa teknologiija hástalussan, ii fal dušše váttisvuohtan. ¶
Nu guhká go oahppoplánat stivrejit skuvlla, ii šatta sámi oahpahus sámi oahppoplánaid haga. Muhto go dán rádjái leat ráhkaduvvon sámi oahppoplánat, de lea dušše leamaš sáhka heivehit dáža oahppoplánaid. Dan lean oaidnán sihke vuođđoskuvllas ja joatkkaskuvllas. Mu niehku lea beassat ráhkadit oktasaš davviriikkalaš oahppoplánaid, maid mii beassat hábmet álggu rájes. ¶
Dál lean gávnnahan ahte bargin ii sáhte buoridit máilmmi. Ferten várra álgit politihkkii? In vuoiga jáhke ahte sámi skuvlla huksen lea ovtta olbmo dahje ovtta dási duohken. Gáibiduvvo ahte buohkat; váhnemat, oahppit, oahpaheaddjit, jođiheaddjit, birokráhtat ja politihkkárat gulahallet ja barget ovttas. ¶
– Vaikko lea Stuoradiggi ja Oahpahusdepartemeanta mii buorre muddui stivre sihke min oahppoplánaid ja ruhtadili, eat sáhte šat sivahit dušše dážaid. Mii fertet maiddái geahččat maid mii sámit ja min sámi ásahusat dahket vai ovdánahttit sámi oahpahusa. Manne lea vejolaš hukset sámi allaskuvlla muhto ii fal sámi joatkkaskuvlla? Dat skuvllat han leat seamma departemeantta vuolde. ¶
Sámi joatkkaskuvllaid stivra lea mu mielas bargan menddo unnán prinsihpalaš gažaldagaiguin, vaikko dálá stivra lea vuoruhišgoahtán dákkár gažaldagaid. Stivra lea hui unnán árvvoštallan mii sámi joatkkaoahpahus galggašii leat ja mo dan duohtandahkat. Sii leat baicce lohkan galle oahppi mis leat, galle ruvnno mii geavahit jna. Jus ii digaštallo skuvllaid stivrras mii sámi joatkkaoahpahus galgá leat, mo sáhttá vuordit ahte earát galget dahkat dan? ¶
Sámediggi sáhtášii váikkuhit, muhto dalle ferte vuos ieš morihit. Ferten dadjat ahte Sámediggi dán rádjái ii leat váikkuhan joatkkaskuvlla dillái ollu. Sii eai oro berošteamen mis oppanassiige. Sámedikkis lea issoras stuora oahpahusossodat, muhto joatkkaskuvla ii vuhtto. Jearan manne sis ii leat oktavuohta skuvllain, sii eai oro berošteame das maid skuvllat barget ja oahppit ja oahpaheaddjit oaivvildit. ¶
Sámi joatkkaskuvla man vuođđun lea sámi giela ja kultuvrra ii šatta iešalddis. Mii fertet ovttasbargagoahtit ja ovtta guvlui geassigoahtit. ¶
Nie guhkás joavddaimet jearahallamiin 2004:s, ja jurddašeimmet dalle prentet dán muitalusa Sámi skuvlahistorjjá 2. girjái. Dohko ii čahkan, ja de maŋiduvvui dassái go joatkkaskuvla fas šattai girjefáddán. Muhto dan botta lei nu ollu dáhpáhuvvan ahte fertiimet ođasmahttit jearahallama ja diktit Synnøve muitalit maiddái maŋimus jagiid vásáhusaid birra. ¶
2004:s su maŋimus jurdda mo son sáhtii rievdadit skuvla lei: «Ferten várra álgit politihkkii?š Ja nu son dagai ge. Jagi maŋŋil son searvvai Norgga Sámiid Riikkasearvvi válgalistui ja válljejuvvui Sámediggái. Doppe son beasai bargat skuvlaáššiiguin, ja válljejuvvui Sámedikki bajásšaddan-, fuolahus- ja oahppolávdegotti jođiheaddjin. Danin mii leat bivdán su muitalit mo manai go álggii politihkkii. ¶
– Háliidin Sámediggái vuosttažettiin váikkuhit skuvlapolitihkkii. Muhto ferten dadjat ahte beahtahallen, ja go ledjen leamaš doppe 4 jagi, de in háliidan joatkit. ¶
Sámediggi lea muhtin muddui ožžon formálalaš mearridanválddi sámi skuvlavuogádagas, muhto duohta dilli lea ahte lea Máhttodepartemeanta mii mearrida. Sáhtán namuhit ovtta ovdamearkka: Sámediggi lei formálalaččat mearridan sierra sámi oahppoplakáhta. Dan oktavuođas mearridii Sámediggi maiddái ahte galggašedje ráhkaduvvot sierra prinsihpat sámi oahpahussii. Prinsihpat galget leat mielde čielggasmahttimin skuvlaeaiggáda ovddasvástádusa fállat oahpahusa mii čuovvu lága ja láhkaásahusaid, olmmošvuoigatvuođaid ja álgoálbmotvuoigatvuođaid ja mii lea heivehuvvon báikkálaš ja oktagaslaš eavttuid ja dárbbuid mielde. Máhttodepartemeanta mieđai dasa, muhto gáibidii ahte oppalaš prinsihpat mat ledje jo dohkkehuvvon, galge biddjot vuođđun. Sámediggi ráhkadii evttohusa prinsihpaide sámi oahpahussii, muhto dat fertejedje fas sáddejuvvot Máhttodepartementii dohkkeheapmái. Ii lean doarvái ahte Sámediggi ráhkadii sámi oahpahusa prinsihpaid našunála prinsihpaid vuođul, galge liikká vel departementii dohkkeheapmái! ¶
Synnøve Sámedikkis ¶
(Govva: Áile Javo) ¶
– Máŋggas leat várra jurddašan ahte Sámedikki bajásšaddan- ja oahpahuslávdegoddi vástida ovddeš Sámi oahpahusráđđái, muhto nu ii leat. Oahpahusráđđi beasai ieš buktit evttohusaid eiseválddiide ja váldit áššiid bajás mat sin mielas ledje dehálaččat sámi ohppiid skuvlii. Muhto bajásšaddan- ja oahpahuslávdegoddi ii beassan ieš loktet áššiid, ii ge beassan ieš mearridit maidege. Mii galggaimet dušše fal bargat áššiiguin maid sámediggeráđđi attii midjiide. Dat mearkkašii ahte mis ledje oalle unnán oahpahusáššit dan njealji jagis. Midjiide gulle maiddái dearvvasvuođa- ja giellaáššit. Oaččuimet muhtumin eará surggiid áššiid ge. Geavai gal nie ge oktii ahte mis lei dušše okta ášši áššelisttus, ja dat lei nu álki ahte ádjánii dušše vihtta minuhta mearridit dan. Ja dat lei min čoahkkin dan háve. ¶
Earret namuhuvvon oahppoplakáhta ja sámi oahpahusa prinsihpaid, gieđahalaimet ee. Máhttoloktema oahppoplánaid, Sámedikki strategalaš oahpponeavvoplána ja sámi joatkkaskuvllaid organiserenmálle. ¶
Lávdegotti miellahtut ledje válljejuvvon sámediggelahtuid gaskkas, ja politihkalaš joavkkuid sturrodaga mielde. Ii lean gáibádus ahte sii galget dovdat skuvlaáššiid. Danin ledje doppe máŋggas mielde geat eai dovdan skuvlaáššiid nu bures. Lihkus beasaimet ieža doallat moadde seminára ja maiddái fitnat konferánssain ja dakkáriin ja oahppat, ja bivdit skuvlaolbmuid čilget midjiide sin diliid. ¶
Livččii eanet ealaš jus lávdegoddi beasašii ovddidit iežas áššiid, ii ge dušše divodit sámediggeráđi evttohusaid mearrádusaide. ¶
– Dan áigge go ledjen sámediggeáirras massen ollu illušuvnnaid mat mus ledje Sámedikki birra. Fuomášin ahte máŋggas doppe eai jurddašan vuosttažettiin mii lei buorre sámiide. Persovnnalaš gudni ja mediafuomášupmi orui máŋgii leame deháleabbo go áššit. Mun in liikon dakkár fápmospellui. ¶
Ledje maid hui garra bellodatráját. Mu mielas orui ahte nu ollu áigi ja fámut manne siskkáldas fápmostallamii dan sadjái go čohkket fámuid ja olmmošlaš resurssaid vai lea álkit birgehallat dáža eiseválddiin ja nagodit ovddidit sámi áššiid sin ektui. Min vuostálastiide han gal lea stuorra ávkin go mii dáppe ieža nákkáhallat ja riidalit duššiid. ¶
Sámediggi lea beanta adopteren stuoradiggesystema jearatkeahttá ovdána go dat oktasaš vuoiŋŋa sámiid gaskkas. In leat sihkkar lea go Sámedikki organiserenvuohki buoremus čoavddus sámiide. Sámediggi lea šaddan máilmme stuorra bargosadji, muhto smiehtan ii go sáhtášii geavahit resurssaid buorebut. ¶
– Stuorámus rievdadusat ledje jagiid ovdal go Sámediggi vuođđuduvvui. Dan maŋŋá lea Sámediggi dušše rahčan ođđa ođastusaiguin mat leat boahtán guovddaš eiseválddiin, ja geahččalan hehttet departemeantta bilideames dan mii lei jo ovdal huksejuvvon. ¶
Lea go bellodatpolitihkka mii lea deháleamos sámi skuvlii? Sihke Sámedikkis ja Stuoradikkis oaivvildit dál measta buot bellodagat seamma sámi skuvlaáššiid birra. Deháleamos mu mielas leat dieđut ja višuvnnat. ¶
– Sámi joatkkaskuvllat leat álo leamaš stáhta skuvllat, ja skuvllaid stivrrat leat leamaš njuolga Oahpahusdepartemeantta dahje Oahpahusdirektoráhta vuolde. Muhto lea leamaš guhkes digaštallan skuvllaid organiserema birra. Leat leamaš guokte almmolaš lávdegotti mat leat guorahallan mo organiseret sámi joatkkaskuvllaid. Vuosttaš, Kvalvik-lávdegotti1 eanetlohku, evttohii ahte skuvllat galge Sámedikki vuollái. Sámediggi ieš celkkii ahte ii lean gárvis váldit dan ovddasvástádusa ja dalle ii dahkkon šat mihkkege áššiin. ¶
2007:s nammaduvvui fas ođđa lávdegoddi, mas ledje áirasat Sámedikkis, Máhttodepartemeanttas ja Oahpahusdirektoráhtas. Dat celkkii 2008:s ahte skuvllat berrejit sirdojuvvot fylkka vuollái. Sámediggi mearridii ahte Sámediggi galgá váldit hálddašanovddasvástádusa sámi joatkkaskuvllain, muhto bijai eavttuid dasa: Sámediggi galgá beassat váikkuhit iežas bušeahttarámmii ja Sámediggi galgá oažžut duođalaš válddi sámi oahpahusáššiin. Dassái go dát eavttut devdojuvvojit, galget skuvllat leat stáhta vuolde. Sámedikkis lea joavku bargamin áššiin, muhto ii leat vel gullon mihkkege das, in dieđe mo dat galgá gieđahallot ovddosguvlui. ¶
Ja Sámi joatkkaskuvllaid stivrras leat dál olbmot geat leat čohkkán das logenáre jagi badjel áigemeari, dan dihte go boahttevaš stivrenvuohki ii leat vel čielggaduvvon. ¶
– Mu mielas lea dehálaš ahte diehtu galgá leat vuođđun go dahkkojuvvojit politihkalaš mearrádusat mat gusket skuvllaide. Ii sáhte ákkastallat fágalaš vuođu haga. Oainnán ahte mii dárbbašit sihke reála ja formála gelbbolašvuođa. Danne galggašii deattuhit skuvladutkama eanet. Galggašii maid leat buoret gulahallan gaskal dutkanásahusaid ja Sámedikki. Sámediggi lágida dávjá semináraid politihkkáriidda, muhto mu dieđu mielde ii leat vel leamaš seminára gos sámi skuvladutkanbohtosat gaskkustuvvojit politihkkáriidda. ¶
Dál lean iešge vuoruhan gárvvistit sámegiela mastergráda mainna bargagohten máŋga jagi dássái. Dovddan ahte dat lea ávkalaš sihke munnje persovnnalaččat ja go barggan lágádusas mii buvttada sihke oahppogirjjiid ja čáppa- ja fágagirjjálašvuođa ja danin lea dehálaš sámi diehtoovdáneamis. ¶
((1)) Framtidig tilknytningsform for de statlige samiske videregående skolene. Rapport fra arbeidsgruppe. 2002. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Kjell Ballari lea riegádan 1941:s ja lea bajásšaddan Deanus. Sus lea befálaoahppu suodjalusas ja oahpaheaddjeoahppu lasseoahpuin čuovvovaš fágain: dárogielas, sámegielas, servvodatfágas ja pedagogihkas. Son lea earret eará bargan oahpaheaddjin Bovccá skuvllas ja Finnmárkku skuvladirektevrra konsuleantan. Son lea leamaš Sámekulturlávdegotti čálli, Mánáidáittardeaddji ráđđelahttu, Čearddalaš vealaheami vuostá guovddáža stivramiellahttu, Norgga sámiid riikasearvvi stivramiellahttu ja Sámi oahpahusráđi nubbinjođiheaddji. Dát lea lohkkičálus maid čálii 1997, mii deaddiluvvui Finnmarken-áviissas. ¶
Lean leamaš skuvlii gullevaš dadjat juo olles eallinagis, oahpaheaddjin maŋimuš 30-40 jagi. Go geahččá skuvlla ovdáneami, de lea okta dain buoremus bohtosiin ahte skuvla lea šaddan unnit šovinistalaš ja našunalistalaš. 60-loguin lei klássalanjain ain olu našunála patos ja «várit vel čurvot jitnosit «hurra«» . Leat oamivánhurkkis dážan lei ovdagovvan, ja dat čiegai dávjá máŋggabealat perspektiivvaid sihke iežamet servvodaga siskkobealde, muhto maiddái stuorát máilmmi ektui. ¶
Odne orru ollu dáin boares vieruin goariduvvon ja goarggastallin. Dát ii mearkkaš ahte dáža kultuvra ja dáža árbevierut eai šat adnojuvvo árvvus. Lea ain dehálaš árvvus atnit dáža duogáža ja kulturgullevašvuođa, muhto ii dat galgga leat nu dehálaš ahte čiegada buot eará birrasis ja máilmmis muđui. Olmmoš dovddasta ahte iežas árvvusatnin ja earáid árvvusatnin gullet oktii, ahte nubbi ii leat čađahahtti nuppi haga. ¶
Nubbi illudahtti ášši mii lea dáhpáhuvvan dan áiggis go lean bargan skuvllas, lea dat ahte mii leat geahččalan váldit ovdan min báikkálaš kulturduogáža erenoamášvuođaid. Dáppe Deanus leat skuvllat šaddan čeahpit ahte čeahpit duddjot diđolašvuođa ohppiid gaskkas sámekultuvrra ja suoma sisafárrenkultuvrra beliid ektui. Máŋga oahpaheaddji leat dovdan dehálažžan fidnet nuoraid áddet ahte min guovllu máŋggakultuvrralašvuohta báidná min. Muhtumiidda dát mielddisbuktá ahte sáme- dahje kveanaidentitehta dovdá eanet mávssolažžan go dan beassá váldit fárrui skuvlalanjaide. Dát fas lunddolaččat duddjo eanet analyhtalaš oainnu našunalismma ektui go fáddá meannuduvvo stuorát perspektiivvas. Go dovdet historjjáset, de oahppit áddejit álkit ahte dáža ja eurohpalaš našunalisma 1800-logu loahpa rájes gitta su. 1950 rádjái ii lean vuođuštuvvon duššefal «dearvvašlaš iežas árvvusatnimis» . ¶
Ii skuvla berre geahččalit duddjot čielga čearddalaš identitehta máŋggakultuvrralaš oahppái. Dát lea fal ruovttuid bargu, vejolaččat ovttasbarggus skuvllain. Máŋgga guovllus ii leat ge šat vejolaš sirret olbmuid hiŋgaliidda dážan, sápmelažžan dahje kveanan. Máŋgga báikkiin leat eatnašat veaháš miige ja dovdet oktasašvuođa guhtet guimmiideasetguin aiddo danin, ja danin go leat maid čadnon riikaservodahkii. Árpput mat hábmejit ohppiid identitehta leat girjjagat ja rašit. Buoremus vuohki biebmat iešluohttámuša ja identitehta lea ovdanbuktit fáktadieđuid mat leat vuođđuduvvon birasipmárdusas ja ealli kultuvrras. Dalle ii ge daga maidege jus muhtumat eai nagot iežaset defineret nu gáržžes doahpagiiguin go sápmelaš, kveana dahje dáža. Dovddastit ahte sáhttá leat uhcit dahje eanet buot dát, sáhttá maid duddjot oadjebasvuođa ja buorre iešdovddu. Bahkkehit čeavlás dáža, sámi dahje kveana našunalismmain dakkár oktasašvuhtii, orru sihke guorusin ja coahkásit. Árbevirolaš deatnulaš ii leat goassige leamaš dakkár gii álkit vuolgá fárrui našunalisttalaš dahje čearddalaš identitehtačájáhallamii. Mu mielas oahpahus ferte váldit dan vuhtii, ferte geahččalit váldit ovdan konkrehta beliid mat čalmmustuhttet kulturduogáža. Dalle šaddá identitehta šattolaš smiehtademiid gáldun mii rahpá čalmmiid sihke siskelebbui ja olgolebbui. Dat sáhttá duddjot olbmuid geat dovdet ahte sihke Gonagas, Sámediggi, suopmelaččaid searvvit ja dan maid dat ovddastit, leat čadnon sin identitehtii. ¶
Dasto oahppoplánariidui. Leat uhccán mii earuha oahppoplánaid. Sámi fágaplána nana bealli lea, ahte fágaplánain leat eanet fáttát mat gusket mánáide ja váhnemiidda min guovllus, aiddo danin go leat čadnon beliide maid mii álkit sáhttit dovdat ja mainna mii álkit sáhttit identifiseret iežamet. Dasa lassin leat vihtta molssaeavttu giellaoahpahusa olis. Sámi fágaplánain lea nappo soddjilis vuolginsadji. ¶
Riidu boahtá prinsihpalaš oasi vuostá, mii gohčoda dán vuolginsadji sápmin, ja mas muđui leat moadde eahpečielga cealkaga. Sámi fágaplánaid vuođđu lea dat, mii gohčoduvvo sámi skuvla, ja mii orru leamen prinsihpalaččat eará go oktasašskuvla. Duohtavuođas lea eanaš oassi sámi oahppoplánas našunála plána nubbehusčálusin. Ahte sánit «sápmelaš« dahje «sápmi« lasihuvvo duoppil dáppil, ii earuhuhte sámi oahppoplána mealgat našunála plánas. Dasa lassin dagahit eahpedárkilis dajaldagat ahte muhtumat áddejit ahte plána obbalaš ulbmil livččii ođđa sámi buolvvaid hábmet dáin guovlluin gos plána doaibmá. ¶
Našunála plánas leat prinsihpat čilgejuvvon buorebut. Maiddái dát plána ovddida oahpahusa mas lea obbalaš máŋggakultuvrralaš perspektiiva, mas maiddái sámi kultuvra lea dehálaš oassin. Dasa lassin áiddostahttá plána garrasit ahte sámi ohppiid oahpaheami mihttomearri ferte leat ohppiid sámi identitehta nannen. Orru paradoksan go dál, maŋŋá go leat ráhkadahttán guokte seammadássásaš oahppoplána, golahit olu resurssaid čilget ahte sámi oahppoplána hukse seammá prinsihpaid ala go našunála oahppoplána. ¶
Mun čuvvon Sámedikki prinsihppameannudeami oahppoplánaáššis. Ledjen vuordán guhkes digaštallama mas livččii guovddážis prinsihpalaš beliid ja geavatlaš vejolašvuođaid gaskasaš analiisa. Dakkár digaštallan ii lean. Gerge áššiin diibmobeales, gávnnahedje ahte našunála plána «šalddi« (prinsihpaid ja váldonjuolggadusaid) mielde lei veadjemeahttun ráhkadit heivehuvvon fágaplánaid sámi diliid várás. Muđui golahedje áiggi digaštallat aiddo man garra sániid galge geavahit guovddášeiseválddiid birra «geat eai ádden sámi diliid.» Sii áigo ođđasit dáruiduhttit sámiid, nu čuoččuhuvvui, vaikko ge dáža kultuvra ja identitehta uhtes ii namahuvvo ge plánas. Mo son livččii digaštallan šaddan jus prinsihppaoasis livččii oktiigeassu mii čilgešii ahte plána váldoulbmilin lei nannet dáža identitehta ja ođđa dáža buolvvaid hábmet? Man galle mátkki Kárášjohkii livčče dalle departemeantta olbmot šaddan johtit jáhkihan dihte Sámedikki ahte dát maiddái mearkkašii ahte sámi oahppit galge oahpahuvvot dainna ulbmiliin ahte nannet sámi identitehta? Várra sámi identitehta Sámedikkis lea seammá geahnoheamet vuođuštuvvon go dáža identitehta -searvvis? ((1)) ¶
Livččii jáhkkimis lean riekta čállit oktasaš prinsihppaoasi, vuođuštuvvon Norgga vuođđolágas, mii maiddái geatnegahttá stáhta váldit vára sámi kultuvrras. Eai leat goit olu riidalan fágaplánaid alde. Soames smávit rievdadeamit šaddet dárbbašlažžan dáin maid áiggi mielde, muhto bealistan jáhkán ahte oahppit mat čuvvot sámi fágaplánaid Deanus ja sullasaš guovlluin, ožžot nannosat vuođu eallimis go dan, maid livčče ožžon jus galggašedje našunála plána čuovvut. Danin lea áibbas jallodat doallat mánáid eret skuvllas. Deanu skuvllat leat juo moaddelot jagi deattuhan ohppiid báikkálaš ja guovlulaš kulturduogáža, nappo sámi oahppoplána ii buvtte maidege áibbas ođđasiid. Jus riidaleaddjit luitet mánáideaset skuvlii ja eiseválddit dovddastit ahte muhtun prinsihpalaš dajaldagat berrešedje leat dárkilabbot čállojuvvon, de dáidet guktuid beliid manahit veaháš máinnalmasvuođa. Muhto mánát vuoittášedje dás, danin go fágaplánat leat eambbo go doarvái buorit. ¶
Muđui juollušii dán muitit: Deatnulaččat gohčodit dávjá iežaset jogo dážan, sápmin dahje suopman. Muhto stuorra oassi mis ii leat liikká nu sápmin go mázelaččat, nu dážan go hallingdalalaččat dahje nu suopman go oululaččat. Ahte ii leat makkárge čearddalašvuohta mii govveda min ollásit, dagaha ahte muhtumat reagerejit jierpmeheamet go servvodat viggá min bidjat dihto hiŋgalii. ¶
((1)) ( «Ii fal Sápmi» ) lei searvi mii álggahuvvui Deanus 1997:s vuostálastit ee. Sámevuoigatvuođalávdegotti evttohusa. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Mearrasámi gilis Njeareveajis Gáŋgaviikka gielddas leat olbmot dego sálvan eatnamii, oččodettiineaset biilageainnu ja skuvlla gilláseaset. Skuvlafálaldat lea rievddadan áiggis áigái; johtti skuvla, skuvlavázzin Goalsevuohpis, internáhtas Skeavvonjárggas, sierra skuvla Njeareveajis, ja loahpalaččat fas Skeavvonjárgga skuvlii gos dat moadde Njeareveaj-máná dál vázzet skuvlla. ¶
Siv Rasmussen lea guorahallan skuvlaášši dokumeanttaid, ja Svein Lund lea 2009 čavčča gažadan Njeareveaji ja Skeavvonjárgga olbmuin. ¶
Njeareveajis mii leat humadan guvttiin joavkkuin. Vieljašguovttos Kristian (r. 1938) ja Olaf (r. 1948) Nilsen leaba bajásšaddan Njeareveajis, leaba eallán eanas guollebivdduin. Kristian lea náitalan Annain (r. 1951), gii lea bajásšaddan Gudbrandsdalas ja vázzán oahpaheaddjioahpu Hamaris. Anna lea leamaš oahpaheaddjin Njeareveaji skuvllas ja bargá dál Davvesiidda skuvllas. Sudnos leat golbma máná. Olaf lea náitalan Eliniin (r. 1956). Elin lea bajásšaddan Gilivuonas, sus lea agronomaoahppu ja lohká dál historjjá universitehtas. Son lea gaskkohagaid bargan oahpaheaddjin Njeareveaji skuvllas, ja smávvadálolažžan son buvttada dál ulluid mohairgáiccain. Sudnos leat 5 máná, ja sis mii leat hupman Toniin (r. 1981). Son lea vázzán oahpu guolástus- ja mearrajohtinfágain ja lea bargan guolásteaddjin ja feargga ja johtilisfatnasa matrosan. ¶
Skeavvonjárggas mii leat hupman eanemusat ovddeš rektoriin Olav Nordstrandain (r. 1941). Son lea bajásšaddan Skeavvonjárggas, ja son lei oahpaheaddjin Skeavvonjárgga skuvllas 1973 rájes, ja 1978–97 son lei internáhttahoavda. ¶
Olaf og Elin Nilsen, Nervei 2009. ¶
(Govva: Basia Głowacka) ¶
Tone Nilsen, Nervei 2009. ¶
(Govva: Basia Głowacka) ¶
Anna Nilsen, Nervei 2009. ¶
(Govva: Basia Głowacka) ¶
Kristian Nilsen dearpá goikeguoli, Njeareveadji 2009. ¶
(Govva: Svein Lund) ¶
Njeareveadji lea Lákkovuonas, mii lea Deanuvuona suorgi. Doppe orrot 30-náre olbmo (2009), olmmošlohku lea njiedjan maŋemus jagiid. Sin ealáhusat leat leamaš lotnolassii oapmedoallu ja guollebivdu. Dán áigge lea gilli gullon dainna dárogiel namain Nervei , muhto skuvladirektevrra vuorkkáin lea ollu čoakkáldagain namuhuvvon Njerrevæggje skuvlabiire. Oaidnit ahte čuođi jagi dassái dohkkehedje dáru eiseválddit sámi nama, muhto dan maŋŋil álge dáruiduhttit namaid ja bidje báikki namman Nervei, dego livččii geainnu birra sáhka. Ii gilis leat goassege leamaš biilageaidnu, leat baicca bargan garrasit dan ovdii. Dál leat ollen dan muddui ahte lea bievlageaidnu man mielde beassá meahccebiillain. Muđui beassá doppe dušše johtilisfatnasiin Skeavvonjárgii ja daidda eará geainnohis báikkiide Lákkovuonas. ¶
Máŋggaid buolvvaid leat mearrasámi váhnemat Njeareveajis šaddan bidjat mánáideaset Skeavvonjárgga internáhttii, ja doppe lei aivve dárogiella ja ledje dáru vierut ja dábit. Diehttelasat dat lea báidnán Njeareveaji ja sin sámegiela ja kultuvrra. Maŋŋel soađi dárostišgohte doppe váhnemat mánáidasaset. Go dát čállo, de guhtta vuoras olbmo vel gilis máhttet sámegiela. ¶
Sámi kultuvrralaš morráneapmi mielddisbuvttii ahte maiddái Njeareveaji váhnemat háliidišgohte oahpahit mearrasámi kultuvrra mánáidasaset ja ealáskahttit fas sámegiela. Dan ii sáhte dahkat earágo jos ožžot skuvlla ruovttugillái, oaivvildedje sii. ¶
Njeareveaji skuvlla oččodeamis fággádalle ollu oasálaččat; stáhta ja gielda, gieldda guovddášbáiki Donjevuotna ja vuona gilážat, skuvlabáiki Skeavvonjárga ja unnit báikkit, Njeareveadji ja eará geainnohis báikkit Lákkovuonas, sámi giláš ja stuoraservodat, mearrasámi servodat ja Sámediggi. Dasa lassin eai leat gilis soabadan gaskaneaset ge. ¶
Dán gova ráhkadedje Skeavvonjárgga skuvlla oahppit Norgga vuođđoskuvlla 250-jagi ávvudeapmái 1989. Dát muitala olu man unnán leat diehtán iežas historjjás. Ii lean álbmotseahtoskuvlla plakáhta 1739:s, muhto sámemiššuvdna mii 1716 rájes álggahii skuvllaid dán guovllus. ¶
(Govva: Basia Głowacka) ¶
Boarráseamos Lákkovuon-skuvla mii lea govvejuvvon, lea Goalsevuohpi skuvla, mii doaimmai 1907-27. ¶
(Gova luoikan Skjånes skole) ¶
Boarráseamos dieđut Lákkovuona skuvlla birra leat Thomas von Westena Ex Topographia Ecclesiastica Findmarkiæ -čállosis 1717:s. Das son čállá ahte Deanuvuonas galggašii sierra skuvlameašttir, ja dat galggašii orrut Lákkovuonas guovtte geardde jagis, golbma vahkku ain hávális. ¶
Vuosttaš oahpaheaddji dán guovllus gean diehtit vissásit, lei lákkovuotnalaš Per Persen, gii heavvanii 1837:s. ((1)) Vuosttaš skuvlalágaš Lákkovuona mánáide lei johtti skuvla. Muhtun áigge orui oahpaheaddji Stáhpogiettis Deanuvuona siste. Su gohčostatnamma lei Skuvla-Ánte, ja son oahpahii Lákkus, Njeareveajis ja Goalsevuohpis. 1900:s duššai báikkiid gaskii oahpaheaddji gean goargu lei Elvedal. ((2)) ¶
Dalle lei skuvlaviessu Njeareveajis, muhto skuvla heaittihuvvui 1907:s. Skuvlaviesu báhcán fiellut ja ávdnasat dolvojuvvoje Goalsevuohppái ja adnoje doppe skuvlii. Doppe ledje maiddái internáhttalanjat Njeareveaji ja eará geainnohis báikkiid mánáide Lákkovuonas. ¶
Hop skuvla lei vuosttamuš skuvla Skeavvonjárggas. ¶
(Govva: Bernt Thomassen / Ulf Jacobsens fotosamling) ¶
Vuosttaš bistevaš skuvla man sihkkarit diehtit, ceggejuvvui Skeavvonjárgii Skuvlanjárgii 1889:s. Skuvla gohčoduvvui Hop skole. Oahpaheaddjin doppe lei ee. kárášjohkalaš Mattis Isaksen (1872–1929), gii bekkii maŋŋil girječállin Matti Aikio. Skuvla lei muhtun olbmo stuora viesus Márranluovttas, ja muhtun oahppit orro olbmuid luhtte. ¶
Skuvlanjárgga skuvla lei gárži ja heittot. Skuvlamánát orro dego bás latnjaskuohpuin lovttas, ja muhtumat skuvlalanjas, mii adnui boradanlatnjan nai. Go skuvlii bálkáhuvvui dálueamit, de šadde váhnemat máksit mánáideaset borramuša ovddas, eai ge buohkat nagodan dan máksit. Sihke guovlludoavttir ja váhnemat váidaledje, ja ovtta gaskka válde olbmot mánáideaset eret skuvllas. Gáŋgaviikka gielda áiggui hukset ođđa skuvlla, muhto gielda lei ruđaheapme ja bivddii stáhtas veahki. Gielda sáddii ohcama mielde váivvášstivrra reivve mas oaidná makkár guottut eiseválddiin dalle ledje báikki olbmuide: «Vai vártnuhisvuohta nogašii, mii orru leamen dego oassin dieid sis-vuona olbmuid luonddus, de fertešedje sii, erenoamážit nuorrageardi, oažžut lagabui oktavuođa sivilisašuvnnain. Buoret skuvlejupmi, áinnas internáhtta, berrešii ásahuvvot. Livččii buorre daidda mánáide jos sii skuvlla váccidettiineaset beasaše ovttastallet eanet kultuvrralaš olbmuiguin go daid olbmuiguin geaiguin sii ovttastallet ruovttus.» ¶
Dát ii lean dušše váivvášstivrra oaidnu, muhto sihke gielda ja skuvladirektevra searvvaiga reivii ja sáddiiga dan viidáseappot departementii. Vaikko buohkaid mielas galge huksegoahtit skuvlla, de golai ain áigi. 1922:s osttii stáhta viessosaji giehmánnis Hans Schankes. Stuora viessu dahkkui internáhttan, eará viesut ges šadde oahpaheddjiide viessun, ja dahkkui stuora viessu mii adnui skuvlan ja kapeallan. Dat gárvánii easka 1927:s. Dalle heaittihuvvoje sihke Goalsevuohpi ja Risfjord skuvllat. 1934:s heaittihuvvui maiddái Sieidevuona skuvla ja oahppit sirdojuvvoje Skeavvonjárgii. ¶
Vaikko sis lei ge de stáhtainternáhtta, de lei goitge vátni skuvlaneavvuid dáfus. Daid galggai gielda rábidit, muhto eai orron suitime. Skuvladirektevra garadii ja oaivvildii gielda livččii galgan bijahallat bajit eiseválddiid stivrra vuollái. ¶
Skeavvonjárgga internáhtta lei okta dain internáhtain Finnmárkkus mii ii boldojuvvon 1944:s. Go bombegohte Čáhcesullo, de sáddii skuvladirektevra diehtovuorkkáset Skeavvonjárgii, ja nu dat dievaslaš vuorká seaillui maŋit áiggiide. ¶
Ingunn Utsi njuohtan «Internáhtta» čájeha boares Skeavvonjárgga internáhta. Njuohtan heaŋgá dál Skeavvonjárgga skuvlla feaskáris. ¶
(Govva: Basia Głowacka) ¶
Skeavvonjárgga skuvllas leat bidjan dán 1957 skuvlagova seaidnái ovttas ohppiid namaiguin. Mii oaidnit ahte oahppit bohte máŋga báikkis, daid gaskkas lei Olaf Nilsen, Njeareveajis. ¶
(Fotograf ukjent, foto av foto: Basia Głowacka) ¶
Dakka maŋŋel soađi eai boahtán dohko dušše Nuorrevuona ja Lákkovuona oahppit, muhto maiddái Gáŋgaviikka, Risfjorda, Dáigevuona ja Rávjavuona oahppit. Dalle lei «vuorroskuvla« mas oahppit ledje 4–6 vahkku ain hávális. Muhto dávjá ledje nu garra dálkkit, mánát eai beassan buoril ruoktot vuolgit, dehe sii eai beassan vuolgit skuvlii maŋŋel luomu. Dalle sáhtte leat 70–80 oahppi skuvllas oktanaga. ¶
Olav Nordstrand álggii dohko oahppin 1948:s. Dalle son orui ruovttus, ja sáhtii bálddastahttit ruovttu dili ja internáhta dili. Son muitala ahte internáhta mánát ožžo dávjá buoret ja álbmáset borramuša go mánát geat orro ruovttus. Internáhta oahppit eai galgan ovttastallat gili ohppiiguin, ja ruovttus orru mánát eai beassan fitnat internáhtas astoáiggisteaset. ¶
Oahppit ja gálvvut ferteje aivve suvdot fatnasiiguin. Muhto soite gollat máŋga vahkku ovdalgo fanas ollii. Dávjá ferteje váhnemat ieža suvdit mánáideaset skuvlii. Easka birrasiid 1970:s ásahuvvui skuvlasáhttu. Ovtta gaskka suvddii rektor ohppiid fatnasiinnis. Erenoamážit balle Lákkovuona oahppit mátkkis go dálkkáskii. Váhnemat muite ilá bures dan go muhtun oahpaheaddji ja máŋga oahppi heavvanedje merrii manadettiin Skeavvonjárgga internáhttii. ¶
Dađistaga go šadde buoret fievrrut ja oktavuohta, de rievdadedje skuvlavuoruid. Ollu vahkkuid orrun internáhtas nogai, ja dan sadjái šattai vahkkosaš skuvla, ja mánát besse ruoktot vahkkoloahpaid. 1986:s dahkkui geaidnu Nuoris Skeavvonjárgii, ja dan rájes besse mánát dan gaskka skuvlabusse mielde. De orro internáhtas vel dušše Lákkovuona oahppit. ¶
Skeavvonjárgga internáhtta lei okta dan moatti internáhtas Finnmárkkus mat seilo soađis. Danne dan skuvlla eai vuoruhan go huksegohte fas ođđasit maŋŋel soađi. Golai guhkes áigi ovdalgo dat divvojuvvui. Boares internáhta gaikkodedje 1960-logus. Easka 1970-logu loahpageahčen divvo ja stuoridedje internáhta ja skuvlla. Huksejuvvui maiddái vuodjanlatnja. Skuvlahoavda oaččui Stáhta huksendoaimmahaga dahkat vuodjanlanja dan nammii ahte gielda máksá. Muhto go huksenrehket bođii, de ii lean gielddas ruhta máksit dan, ja ášši jorai ovddos maŋos ollu jagiid dassážii go stáhta mieđihii sihkkut gieldda vealggi. – Vuodjanlatnja dat gal lea addán midjiide ollu ilu, dadjá Olav Nordstrand. ¶
Kristian Nilsen váccii Skeavvonjárgga skuvllas 1945–52, ja son muitala: – Mis gávcci orbbežis sámástedje njeallje boarrásepmosa, njealje nuoramusa dušše dárostedje. Lean goalmmádin mis, ja mu nuorat viellja lea nuoramus dain Njeareveaji mánáin geat sámástit. Máhtten unnán dárogiela go álgen skuvlii. Muittán go galgen luoikkahit liššá dárogielat olbmuin. Jerren liššá . Eai sii ipmirdan mu, in ge mun máhttán dárogielsáni ljå . ¶
Eai gallis mu buolvvas dáppe ožžon dađi eanet oahpu go čieža-jagi skuvlla. Mu boarráseamos viellja lei skuvlačeahppi, hirbmat muitteš. Báhppa ja oahpaheaddji ávžžuheigga diktit su skuvllaid vázzit, nu son váccii reálaskuvlla Deanus ja fanasjođihanskuvlla. ¶
Ieš gal ledjen beanta njoahci oahppat, vázzen guokte jagi vuosttaš luohká ja guokte jagi nuppi luohká. Maŋŋil lean jurddašan ahte giela dihte várra manai nu njozet muinna álgojagiid. Go gergen guđát luohkás, de ledjen dan agis ahte bessen heaitit. ¶
Internáhttaáigi lei garas. Stuorámus mánát bieguhedje ja balddáhalle unnimusaid. Lávejin hui seavdnjatárgi in ge báljo ožžon nahkáriid. Eanemusat giksahuvve sámi mánát geat bohte vuonain. Mis ledje diehttelasat maiddái sivat, ja sámi mánát maid givssidedje dáčča mánáid, muhto dáččat ledje eanet, ja sii gulle fámolaš álbmogii. Maŋŋil lean dávjá deddon oađidettiin, niegadan ahte šattan ođđasit skuvlii go ledjen nu čuorbi. ¶
Oahpaheaddjit ledje boahtán miehtá riikka. Ii lean oktage sámi oahpaheaddji. Muhtun oahpaheaddji lei issoras boarka. Son čievččastii oahppi, muhto de gal rektor suhtai dan oahpaheaddjái. ¶
Mii sámegielat oahppit molssuimet gaskaneamet giela go olliimet skuvlii. Jos mis livččii leamaš skuvla ruovttu lahka, de livččiimet soaitán doalahit sámegiela. Muittán go muhtun oahpaheaddji siđai mu lávlut sámegillii. Dábálaččat ii gullon sátni ge oahpaheddjiin sámi birra. ¶
Eat mii ollen nu guhkás skuvllas, aitto jur oahpaimet lohkat ja ollu sálbmavearssaid. Oahpaimet geardut ja juohkit, muhto cuovkaloguiguin gal olliimet álgit dušše bás láhkái. Mis lei maiddái muorraduodji, sárgun ja čáppačállin. Eai oahpaheaddjit bearráigeahččan min oahppama. Sii livčče galgan buorebut bearráigeahččat dan ja bidjat áiggi geardduheapmái, eai dušše doapmat viidáseappot. Go oahppi ii nagot čuovvut mielde, de son ii šat luohte alccesis. Eŋgelasgiela gal eat beassan oahppat, ii dat lean skuvlafágan go mun vázzen skuvlla. Livččii ávkkálaš máhttu. ¶
Maŋŋel go gergen skuvllas, de vulgen áhči mielde guollebivdui, ja 18-jahkásažžan osten alccesan fatnasa. Guollebivdu lea leamaš mu váldoealáhussan. Muhto eiseválddit válde mus bivdoeari danne go gaskkalduvven bivddus mohtorbártti geažil. ¶
Tone Nilsen álggii Skeavvonjárgga internáhttaskuvlii 1988:s. Álggos šadde sii orrut internáhtas čađat, easka goalmmát jagi besse ruoktot ovtta beaivvi vahkkus. ¶
– Eat mii ožžon váhnemiid oktavuođaolmmožin, galggaimet geavahit internáhta bargiid dasa. Jos áigguimet váidalit váhnemiidda juoidá, de eat beassan čuojahit telefovnnain ruoktot. Ferten gal dadjat ahte ii oktage internáhta bargiin dohkken dan bargui. Ii ovttasge sis lean fávdnát oahppu. ¶
Skuvllas eat gullan báljo maidege sámi birra. Jos leaččai mihkkege, de lei dušše bohccuid ja duoddariid birra, ii mihkkege mii guoskkai midjiide mearrasápmelaččaide. Sámegieloahpahus ii dihtton ge. ¶
Go min váhnemat gáibidišgohte skuvlla Njeareveadjái, de čuozai dat midjiide mánáide. Sihke internáhta bargit ja Skeavvonjárgga olbmot gohčodedje min stuimmálažžan. Dan geažil meannudedje biiggát minguin garraseappot, ja jos barggaimet baháid, de ráŋggáštuvvuimet garraseappot go eará oahppit. Guokte maŋemus vuođđoskuvlajagi lihkus in dárbbašan vázzit Skeavvonjárggas, de lei mis oahpahus ruovttus Njeareveajis. ¶
1997:s heaittihuvvui Skeavvonjárgga internáhtta, goalmmádin maŋemussan Finnmárkku internáhtain. Gielda oaččui 9 miljovnna ruvnno go heaittihii internáhta. Ruđat manne njuolga gielddakássii, eai Skeavvonjárgga dehe eará vuotnabáikkiid olbmot beassan daid oaidnit. ¶
Olav Nordstrand, Skjånes 2009 ¶
(Govva: Basia Głowacka) ¶
Skeavvonjárgga skuvla, govvejuvvon fatnasis mii manná Njeareveadjái. ¶
(Govva: Svein Lund) ¶
Jurdda gáibidit skuvlla Njeareveadjái badjánii vuohččan 1970-logu gaskkamuttus. Kristian Nilsen muitala iežas dalle juo dadjan ahte jos báiki galgá ovdánit, de dárbbašit sii skuvlla ja geainnu. ¶
– 1980-logus álggahuvvui Njeareveaji gilisearvi, ja vielljan Olaf evttohii gáibidit skuvlla, muhto earát eai guorrasan su evttohussii. Dáiddii boasttu olmmoš evttohan dan. Dáččat dat galge evttohit gili ovdánahttindoaimmaid. ¶
1982/83 bivddiiga Elin ja Olaf Nilsen Gáŋgaviikka gieldda ásahit skuvlla Njeareveadjái. Gáŋgaviikka skuvlastivra vuosttaldii ohcama dainna ákkain ahte jos sii juhket Skeavvonjárgga skuvlabiire guovtti sadjái, de báhcet beare unnán oahppit goappáge biirii. Ággan lei maiddái ahte jos sii vel hukseše ge skuvlla Njeareveadjái, de ferteše aŋkke ain suvdit muhtun gili mánáid skuvlii. ¶
Skeavvonjárgga internáhtta lei stáhta internáhtta. Lei hálbi Gáŋgaviikka gildii, dat beasai stuora goluin. Stáhta bealis dovddahedje ahte sii áigo fargga heaittihit vuođđoskuvllaid internáhtaid. Maiddái Gáŋgaviikka gielddas baladedje massit internáhta jos ohppiid lohku lahkonišgođii vuolimus meari. Gáŋgaviikka gielda lei ruđaheapme, ja sierra skuvla Njeareveadjái livččii dagahan ollu goluid. Gielddas vuosttaldedje sihke politihkalaš jođiheaddjit ja hálddahus Njeareveaji gáibádusa, ii unnimusat skuvlahoavda. Muhtumat gal mieđihišgohte, muhto earát vuosttaldedje čađat dan. ¶
Skeavvonjárggas balle massit skuvlla ja internáhta bargosajiideaset. Sierra skuvla Njeareveadjái vissásit lei daguhit internáhta heaittiheami. Juogo buot sin internáhttaoahppit livčče de vázzán Njeareveaji skuvllas, dehe Skeavvonjárgii livčče báhcán vel dušše Lákku ja Goalsevuohpi internáhttamánát. Ja dat livčče nu unnán ahte stáhta ii lean doalahit internáhta dušše sin váste. Eai livčče šat dárbbašan dan mađe ollu oahpaheddjiid go sis ledje. Internáhtas livčče jávkan njeallje bargosaji ja okta oahpaheaddjivirgi jos Njeareveadjái livččii dahkkon skuvla. ¶
Ollu Skeavvonjárgga ássama vuođđun lei dat go lei skuvla- ja gávpebáiki. Skeavvonjárga lei dáččaid guovddášbáiki dán vuonas, gos muđui orro ollu sápmelaččat. Ja Skeavvonjárgga olbmot eai háliidan Lákkovuona birgegoahtit sin haga. ¶
Lákkovuona geainnohis giliid Lákku ja Goalsevuohpi váhnemat eai háliidan bidjat mánáideaset Njeareveadjái. Sin mielas lei buoret mánáide orrut Skeavvonjárgga internáhtas ja fitnat ruovttus fatnasa mielde vahkkoloahpaid dan sadjái go čuovvut fatnasa Njeareveadjái beaivválaččat. Váhnemiid mielas lei mánáide valljogeabbo stoahkan- ja skuvlabiras Skeavvonjárggas, ja sii lohke áigut fárret eret gielddas jos Njeareveadjái dahkkui skuvla. ¶
Maiddái Njeareveajis ledje olbmot garrasit vuostálaga dán áššis. Muhtumat áigo fárret jos báiki ii ožžon sierra skuvlla, ja earát ges áigo fárret eret jos dahkkui skuvla dohko. Muhtumat eai háliidan gullat ge sámi birra, eai ge liikon dasa go skuvlla áŋgiruššit dahke oktavuođaid Sámedikkiin ja Sámi oahpahusráđiin. ¶
Sihke 1984:s ja 1985:s bivde váhnemat fas skuvlla Njeareveadjái. Skuvlastivra gieđahalai ášši ođđasit 1985:s ja evttohii sierra skuvlla Njeareveadjái mánáide vuosttaš luohkás guđát luohká rádjái. Gielddastivra prinsihpalaččat evttohii juohkit Skeavvonjárgga skuvlabiire guovtti oassái. Nuppi oassái galge gullat Njeareveadji, Lággu ja jos vel Goalsevuohppi. Dan maŋŋil čálle Lákku ja Goalsevuohpi váhnemat ahte sii eai bija mánáideaset Njeareveaji skuvlii ovdal go dahkko gáddegeaidnu dohko. ¶
1987:s gieđahalai gielddastivra fas ášši ja mearridii ahte sis ii lean ruhtavárri lagamus jagiid hukset skuvlla Njeareveadjái. Ásahuvvui baicca plánalávdegoddi mii galggai ovddidit Njeareveadjái servodatviesu mearrasámi ovdánahttinprošeaktan. 1988:s ohce sii doarjaga dasa Sámi ovdánahttinfoanddas ja Gielda- ja bargodepartemeanttas, muhto departemeanta ii dorjon ohcama. ¶
Ruovttooahpahus Anna ja Kristian luhtte, 199? ¶
(Govva luoikan Anna Nilsen) ¶
1988 cuoŋománus válde guokte bárragotti Njeareveajis mánáideaset eret skuvllas ja celke ahte sii fárrejit eret jos gielddastivra ii mieđit dohko sierra skuvlla. Muhto gielddastivra mearridii ahte dohko ii galgan dahkkot skuvla lagamus čuovvovaš jagiid. ¶
1990 geasi bajidii stuoradiggeáirras Leiv Blakset ášši Stuoradikki gažadanbottus. Oahpahus- ja dutkandepartemeanta bivddii čoahkkima Gáŋgaviikka gielddain. 1990 čavčča čálii sátnejođiheaddji Roger Hansen departementii ja evttohii skuvlasáhtu máŋgga geardde vahkkus, vai mánát eai dárbbaš idjadit internáhtas eanet go golmma geardde vahkkus. 1991:s galledii departemeanta Skeavvonjárgga. Sii árvvoštalle dili dohkálažžan ja celke ahte mánát lokte áiggi bures internáhtas ja ahte internáhtta ja dalá skuvlavuogádat galggai bisuhuvvot. ¶
Huksedettiin Njeareveaji skuvlla. ¶
(Gova luoikan Anna Nilsen) ¶
Viimmat sáhttá Njeareveadji ávvudit miessemánu 17. beaivvi sierra skuvllas. ¶
(Gova luoikan Anna Nilsen) ¶
Kristian: – Dieđán ollu váhnemat geat bidje mánáideaset internáhttii váivahuvvet heajos oamedovdduin. Mánnán juo celken alccesan ahte go šattan áhččin, de in áiggo goassege bidjat mánáidan internáhttii. Ja dan lohpádusa lean doallan, vaikko lea ge leamaš gollun, sihke barggu ja ruđaid dáfus. Golbma áigodaga leat mii lágidan oahpahusa ruovttus, ja eatnasa das leat mii váhnemat máksán ieža. ¶
Anna: – 1987:s galggai munno boarráseamos bárdni álgit skuvlii. Guokte beaivvi vahkkus lei fanassáhttu ovdan ruoktot Skeavvonjárgii, daid eará beivviid idjadedje mánát internáhtas. Ozaime álggos maŋidit skuvlaálgima jagiin, muhto dasa eai mieđihan, vaikko son lea riegádan juovlamánus. Čoavddusin šattai vuosttaš jagi nu ahte son váccii skuvlla Skeavvonjárggas dan guokte beaivvi go lei skuvlasáhttu, ja daid eará beivviid lei son ruovttus, ja mun ledjen su oahpaheaddjin. David ii lean nu mielas leat áidna-oahppin ja ahte mun ledjen su oahpaheaddjin. Sutnje ledje suohttaseabbo dat guokte beaivvi Skeavvonjárggas. Mis lei buorre ovttasbargu su oahpaheddjiin, muhto muđui dovdostalai ahte sihke rektor ja eará oahpaheaddjit vuosttaldedje min danne go leimmet gáibidan sierra skuvlla Njeareveadjái. Maiddái muhtun olbmot gilis ledje suhttan midjiide. ¶
Njeareveaji oahppit ledje 1999:s giellalávgumis Sámi giella- ja kulturguovddážis Leavnnjas. Dán olis finadedje Bissojogas, ja doppe besse fárrui vuodjit beatnagiiguin! Eat dieđe dás buohkaid namaid, dušše njeareveadjelaččaid, g.b. Solfrid Pettersen, NN, Heidi Karine Nilsen, NN, NN, Anna Nilsen, Jan Olaf Pettersen, Camilla Line Nilsen, Leif Gunnar Pettersen og Robin Fredrik Nilsen. ¶
(Gova luoikan Anna Nilsen) ¶
Njeareveaj-geainnuin lea guhká bargojuvvon, muhto ii leat vel rahpan almmolašvuhtii. ¶
(Govva: Svein Lund) ¶
Elin: – Ovtta áigodaga munnos lei ruovttuoahpahus mánáidasame. De gohččo munno boahtit skuvlakantuvrii Donjevutnii ja áigo ráŋggáštit munno. Moai gulaskuttaime ruovttuskuvllaid servviin, dat dorjo min. Sii celke ahte mis lei riekti juridihkalaččat, ja gielda fertii vuollánit min ráŋggášteamis. Gielda lei seaguhan priváhtaskuvllaid njuolggadusaid ja ruovttuoahpahusa njuolggadusaid. Maŋŋil bohte sii Donjevuonas dárkkistit min ruovttuoahpahusa. Sii ferteje mieđihit ahte ruovttuoahpahusa oahppit ohppe seamma ollu go Skeavvonjárgga skuvlamánát. Mii ozaimet ja oaččuimet dasto veaháš doarjaga oahpponeavvuide. ¶
Dat guokte Nilsen-joavkku, oktiibuot 13 olbmo, fárrejedje 1988 geasi Rødøyi Nordlándii vai mánát besset orrut váhnemiiddiset luhtte geažos áiggi. Váhnemat gáibidedje sierra skuvlabiire vuođđoskuvlalága §3.5 mielde: «Go váhnemat máŋggagielat guovlluin gáibidit dan, de galgá ásahuvvot sin mánáide sierra skuvlabiire.» Jos galget oažžut sierra biire, de eai galgga leat unnit go logi oahppi. Muhto Girko- ja oahpahusdepartemeanta vástidii sidjiide ahte sii eai sáhte gáibidit sierra biire danne go leat fárren. ¶
1989:s fárrii nubbi joavku fas ruovttoluotta, nubbi orui doppe vel guokte jagi. Anna muitala: – 1991:s álggaheimmet ruovttuskuvlla man doalaimet guokte jagi. Ledje gaskkal njealje ja guđa oahppi. Bálkáheimmet oahpaheaddji jahkebeallái vuosttaš jagi, ja jahkebeallái nuppi jagi, muđui ledjen okto oahpaheaddjin ruovttus. ¶
Muhtun Njeareveaji váhnemat bidje mánáideaset internáhttii, gilli lei dege juohkásan guovtti oassái. Gielda lei hui vuostá álggos ja moite garrasit go aniimet oahpaheddjiid geain ii lean olles oahppu. Dađistaga mieđihišgođii gielda ja dohkkehii min ruovttuskuvlla. Eat mii ohcan dohkkehuvvot priváhta skuvlan, daid gáibádusaid gal eat livčče olahan. ¶
1993:s mii fas fárriimet ja jávkkaimet 1996 rádjái. De mii fárriimet ruoktot, go mii diđiimet ahte Njeareveadjái boahtá fargga skuvla. Skuvlajagi 1996/97 dollen ruovttuskuvlla mánáidasan. ¶
1995 giđa rávvii skuvlastivra gieldda ásahit sierra skuvla- ja mánáidgárdefálaldaga Njeareveadjái nu jođánit go vejolaš. Sii oaivvildedje maiddái ahte livččii buorre cegget servodatviesu mii heive máŋggalágan doaimmaide. ¶
Ollu eahpesihkarvuođa geažil gielda de árvvoštalai skuvlaviesu áigeguovdileabbon go goassege ovdal. Okta lei ahte stáhtainternáhtta goitge fargga heaittihuvvui. Nubbi lei skuvlavuogádaga ođasteapmi 1997:s man mielde mánát galge álgit skuvlii guđa-jahkásažžan. Jos sii eai huksen sierra skuvlla, de ferteje vuohččan bidjat viđa–guđa-jahkásaččaid internáhttii. ¶
Dál gulustuvai ášši maiddái riikadásis, ja VG-aviissa čállosis dadjá eadneolmmoš Gunn Johansen, geas lei mánná fargga skuvlaagis: – Son lea ila nuorra vuolgit eret min luhtte. Fárren suinna ieš jos ferte vuolgit eará báikái skuvlii. ¶
Olav Nordstrand muitala su áiggis ii oktage sihtan sámegieloahpahusa Skeavvonjárgii. Dan duođaštit Njeareveaji váhnemat. Sii ledje vásihan Skeavvonjárgga internáhta dáruiduhttinásahussan gos juo muđui lei váttis sápmelaččaide. Jos de galge gáibidit sámegieloahpahusa ja gáidat vel eanet eará ohppiin, de dáiddii bieguheapmi ain lassánit. ¶
Go Sámediggi ásahuvvui 1989 čavčča, de jerre Njeareveaji váhnemat sis veahki skuvlaáššis. Sámediggi vástidii: ¶
– Prinsihpalaččat lea vuođđoskuvla gieldda ovddasvástádus. ¶
– Sámediggi ávžžuha goitge Gáŋgaviikka gieldda guorahallat ášši ođđasit ja vuhtiiváldit sámegiela ja kultuvrra ja láhčit dili sámegieloahpahussii. ¶
1993:s álggahuvvui Njeareveadjái Sámi Álbmotlihtu báikkálaš searvi, ja Elin Nilsen válljejuvvui jođiheaddjin. SÁL Per Olav Porsanger čálii reivve Sámediggái ja Gáŋgaviikka gildii Njeareveaji skuvlla birra. Njeareveaji ja birrasa SÁL ozai gieldda ealáhuslávdegottis prošeaktadoarjaga servodatvissui. ¶
1994:s gulaskuttai SÁL fas Sámedikkis, muhto vástádus lei vel ain heajut go vihtta jagi das ovdal. Sámediggi čujuhii dasa go ii oktage doppe lean ohcan sámegieloahpahusa, ja de ii lean dat sin ášši. Muhto maŋŋil bohte moadde sámediggepolitihkkara Njeareveadjái, ee. Ole Henrik Magga, ja sin doarjja lei dehálaš váikkuhit dasa ahte šattai skuvla. ¶
1994:s geahččaledje oččodit Sámi oahpahusráđi doarjaga. SOR hálddahus vástidii ahte ášši ii gullan sidjiide danne go ii oktage doppe lean sihtan sámegieloahpahusa. Nu vástidedje vaikko ohcama mielde lei reive mas váhnemat čilgejit ahte sámegiella ja kultuvra lea hui dehálaš sidjiide, muhto sii eai sáhte ealáskahttit mearrasámi kultuvrra ja giela almma sin mánát besset vázzit skuvlla oadjebas ruovttubirrasis. ¶
Oahpahusráđis goitge eai buohkat guorrasan dan vuosteháhkui mii lei dovdon hálddahusas. Okta sis lei ráđi jođiheaddji Asbjørg Skåden ja nubbi lei ráđđelahttu Kjell Ballari. Ballari čálii 1994 geasi evttohusa SOR-cealkámuššii mas ee. čilgejuvvojit Deanuvuona historjjálaš ja čearddalaš bealit, ja dáruiduhttima váikkuhusat doppe. Dán vuođul mearridii SOR doarjut gáibádusa hukset skuvlla Njeareveadjái. ((3)) Dasa gal ii liikon Girko-, oahpahus- ja dutkandepartemeanta. Departemeanta čálii oahpahusráđđái ahte ráđđi galgá várrogas cuiggodeames čielga gieldda-áššiid ja ahte departemeanta lea guorahallan ášši vuđolaččat, ii ge leat gávnnahan dainna dárbbašit bargat maidege. ((4)) Departemeantta reive SOR:i lea merkejuvvon «unntatt offentlighet» (ii almmolaš) ja departemeanta mearridii maiddái ahte oahpahusráđi ráva departementii galggai leat čiegusin álbmogii! Dan vuođul čálii Sámi oahpahusráđđi Sámediggái ahte SOR ii áiggo searvat čoahkkimii Njeareveadje-ášši birra, go ráđđi lea juo cealkán oaivilis, muhto cealkámuš lea čiegus buohkaide earret departementii! ((5)) ¶
Njeareveaji skuvla ja servodatviessu lea dahkkon muhtun muddui álbmoga vehkiin. Gilisearvi skeŋkii eatnama, ja gili olbmot dahke nuvttá dasa geađgejuolggi. ¶
Skuvla álggahuvvui 1997 čavčča. 6-jagi-ođasteami geažil álggiiga guokte oahppi oktanaga, vuosttaš ja nuppi luohkkái. Skuvlaviessu ii gárvánan ovdal go golggotmánus. Dassážii dolle skuvlla guovtti priváhta viesus. ¶
Go skuvla viháhuvvui ledje ee. bovden Jon Lilletuna og Asbjørg Skådena guossin, dan dihte go soai leigga áŋgiruššan skuvlla huksema. Lilletun ii sáhttán, muhto Asbjørg Skåden ovttas earáiguin geahččaledje boahtit, muhto dálkki dihte eai beassán guhkkelii go Skeavvonjárgii. Nu besse vásihit čuolmmaid mat Njeareveadje-mánáin dalle ledje leamaš 70 jagi. ¶
Go skuvla álggii, de lei Skeavvonjárgga rektor Olav Nordstrand formálalaččat maiddái Njeareveaji rektor, muhto dat vuogádat ii doaibman nu bures. Gielda ozai departemeanttas lobi doallat skuvlla rektora haga, muhto departemeanta ii suovvan. Rektorvirgi almmuhuvvui de ohcanláhkái, ja Gunnbjørg Pettersen oaččui dan. Son barggai de 100 % virggis, ja Anna Nilsen 50 % virggis. Dasa lassin lei vel okta oahpaheaddjivirgi, mas ledje dávjá olggobeal oahpaheaddjit. Elin Nilsenis lei maiddái unnit dahje eanet oahpahus nu guhká go skuvla doaimmai. ¶
Vaikko vel dál ledje ge ožžon sierra skuvlla, de eai heaitán gieldda olbmot vuosttaldeames sin. Šattai dan muddui ahte ráđđeolmmái evttohii heaittihit skuvlla jagi maŋŋil go dat lei álggahuvvon. ¶
Njeareveaji skuvla maŋŋá go heaittihuvvui, 2009:s. ¶
(Govva: Basia Głowacka) ¶
Go Njeareveaji skuvla álggahuvvui, de álggahuvvui maiddái sámegieloahpahus, vuohččan Gáŋgaviikka gielddas. Dasa goitge ii boahtán goassege oahppan olmmoš, danne ferteje čoavdit dan eará vugiiguin. Ovtta gaskka lei 5 oahppis (dan 9 oahppis) sámegieloahpahus. Moatti geardde jagis ledje sii giellalávggus giellaguovddážis Leavnnjas, muđui jagis lágiduvvui sámegieloahpahus eahkediid. Guokte vuorasolbmo gilis oahpaheigga sámegiela, ja Annas lei pedagogalaš ovddasvástádus. Ieš lei son vázzán guokte Davvin-kurssa Unjárggas, ii lean áibbas máhtu haga dan gielas. Skuvlla loahppajagiid válljii dušše okta oahppi sámegiela, sutnje addui Deanus gáiddusoahpahus, ja manai vel dohko gaskkohagaid. ¶
Vaikko ledje ge ožžon sierra skuvlla, de vátnugohte oahppit. 2002:s lei dušše okta oahppi nuoraidskuvllas ja viđas mánáidskuvllas. Dalle heaittihuvvui nuoraidskuvla, ja dan rájes fertejedje oahppit 8. luohká rájes beaivválaččat mannat fatnasiin Skeavvonjárgii. De sirddii juohke jagi okta oahppi nuoraidskuvlii, nu ahte 2005:s eai báhcán go golbma mánáidskuvlaoahppi Njeareveadjái, sii vázze dalle 3., 4. ja 5. luohkás. Dalle mearridii gielda heaittihit skuvlla 2008 geasi rájes, go nuoramus oahppi álggii 6. luohkkái. ¶
Skuvlajagi 2009/10 orruba dušše guokte oahppi Njeareveajis, ja soai vázziba 7. ja 9. luohká Skeavvonjárggas. Dál leat guokte ovdaskuvlamáná Njeareveajis, soai leaba riegádan 2005:s ja 2009:s. Eará báikkiin Lákkovuonas eai leat šat mánát, ja nu ii oro leamen šat vuođđu álggahit skuvlla lagamus boahtte jagiid. Eanas nuorat geat vázze Skeavvonjárggas leat fárren eret. Dain nuorain geat vázze Njeareveaji skuvllas gal baicca ollugat áiggoše orrut ruovttugilis boahtteáiggis. Guhkit áiggi vuollái lea doaivva ahte mánát lassánit Njeareveajis ja dahket vuođu skuvladoibmii. ¶
Go čielggai ahte Njeareveajis eai lean šat nu ollu mánát ahte doalahivčče skuvlla lagamus jagiid, de háliidii gilisearvi váldit badjelasaset skuvlaviesu. Gielddastivra mearridii de baicca vuovdit skuvlla alimus haddái. De čálii Pål Hivand čállosa mas lei bajilčála «Gáŋgaviikka gielda: Suoládit skuvlla» ((6)) : ¶
Gáŋgaviikka gielda lea almmuhan skuvlla ja servodatviesu vuovdimassii alimus haddái. Dán čavčča gurrii gielda skuvllas biergasiid ja veahkkeneavvuid nu ahte eará skuvlla ii báljo leat vejolaš doallat doppe. Gielda ii muital almmuhusas ahte gili olbmot leat dahkan oasi dán viesus nuvttá. Dan sadjái, heahpatmeahttumit čállá gielda ahte gili olbmot dál dahket geainnu vári badjel áibbas nuvttá, ja de šaddá servodatviessu vel vuohkkaseabbon astoáigefálaldagaide nu go bivdui ja oaggumii. ¶
Ovddeš Gáŋgaviikka sátnejođiheaddji celkkii oktii ahte geaidnu Njeareveadjái ii galgan ollašuvvat ovdalgo son lei darffi vuolde. Dán čavčča ollašuvai gaskaboddosaš geaidnu gili álbmoga ruđaiguin ja Finnmárkku fylkkamánni, Finnmárkku fylkkagieldda ja Sámedikki ruđaiguin. Gilli njulgestaga ii gáro jápmit ja sis leat boahtteáiggi árjjalaš áigumušat. Muhto dál áigu gielda vuovdit dan servodatviesu man gili olbmot ieža leat dahkan veahkkin – gieldda ovddas. Dan sáhttá roahkka gohčodit suolavuohtan. Ja Gáŋgaviikka gielda lea dán áššis njulgestaga rievvár. Fasttes ja heahpatmeahttumis dahku gili vuostá mas lea nu nanu heagga. ¶
Gili olbmot gáibidedje čoahkkima sátnejođiheddjiin, ja sii čálašedje e-boastta bokte ávžžuhusaid ahte gilli galggai beassat oamastit ja hálddašit servodatviesu. Čoahkkimis bággehalai gielda geassit ruovttoluotta almmuhusa. Gáŋgaviikka gielda mearridii baicca šiehtadit Njeareveaji olbmuiguin ahte sii besset váldit badjelasaset servodatviesu 200000 kr. ovddas. Viesu galget sii beassat atnit seamma eavttuid mielde go ovdal: servodatviessun ja skuvlan jos dasa šattaš dárbu. ¶
((1)) Aage Solbakk: Deanuleahki – sogat – historjá. 2001 s. 98. ((2)) Aage Solbakk: Deanuleahki – sogat – historjá. 2001 s. 98. ((3)) Oassi Sámi oahpahusráđi beavdegirjjis R 3/94, 30.-31.08.94. ((4)) Grunnskolesituasjonen på Nervei i Gamvik kommune. Reive departemeanttas Sámi oahpahusráđđái, 20.09.1994, vuolláičállán Edel Haukeland ja Randi Nordback Madsen. ((5)) Nervei vuođđoskuvladilli - Čoahkkin skábmamánu 4.b. 1994. Reive Sámi oahpahusráđis Sámediggái 31.10.1994, vuolláičállán Ellen Inga O. Hætta ja Karen Juuso Baal. ((6)) http://www.hivand.no/2008/11/25/gamvik-kommune-a-stjele-en-skole ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Siri Broch Johansen, Deatnu 2007 (Govva: Basia Głowacka) ¶
1997 rájes galge buot skuvllat sámi hálddašanguovllus geavahišgoahtit sierra oahppoplána mii lei ráhkaduvvon sámi mánáid várás. Manne muhtun dáin gielddain riidaledje nu olu dán alde? Manne bat váhnemat suhtte nu sakka ahte eai luoitán mánáideaset skuvlii? Manne riidaledje nu sakka ahte velá Aftenposten-áviisa čálii dan birra vuosttaš siiddus? Dáid gažaldagaid divvu Siri Broch Johansen dán artihkkalis. Son lea bajásšaddan Deanus ja orru dál doppe. Oahppoplánariiddu áigge orui Gáivuonas. Son čállá dá riiddu birra, eanaš dáin guovtti gielddain, iežas vásáhusaid ja čálalaš gálduid vuođul. Gáldut leat vuosttažettiin áviisačállosat dáin áviissain: Aftenposten, Finnmarken, Finnmark Dagblad, Nordlys ja Ságat, ja vel Paul Pedersena ja Asle Høgmo girji Kamp, krise og forsoning – Evaluering av samepolitiske tiltak i Kåfjord. (Riidaleapmi, heahtedilli ja soabadeapmi – Gáivuona sámepolitihkalaš doaimmaid árvvoštallan). ((1)) ¶
Sámeláhka bođii 1988:s. 1989:s bođii vuođđoláhkaparagráfa 110A, mii geatnegahtii Norgga stáhta sápmelaččaid gielalaš, materiálalaš ja kultuvrralaš ovdáneami ektui. Seamma jagi ásahuvvui Sámediggi. 1992:s ásahuvvui ges sámi hálddašanguovlu. Dán guovllus galge olbmot fidnet vástádusa sámegillii jus sámegillii válde oktavuođa eiseválddiiguin čálalaččat dahje njálmmálaččat. Lea gal álki dál, guoktelot jagi maŋŋá, vajáldahttit makkár nuppástus dát reforbma lei. Gielddat ožžo liigeruđaid sámelága giellanjuolggadusaid čuovvuleapmái. 1997 ođđajagemánu bođii ges Sámevuoigatvuođalávdegotti čielggadus Finnmárkku eatnamiid ja čáziid birra ((2)) . Dát dáhpáhusat dagahedje máŋgasii eahpesihkarvuođa das, mo boahtteáigi šattašii. Eahpesihkarvuođas bohciida ballu. Balus bohciida suhttu. ¶
Deanu-akšuvdna ( «Ii fal Sápmi» ) vuođđuduvvui virggálaččat miessemánu 22. b. 1997, Sámi vuoigatvuođalávdegotti reakšuvdnan. ((3)) Soaittáhagas dát dáhpáhuvai dušše badjelaš vahku ovdal go Girko-, oahppo- ja dutkandepartemeanta (GOD) celkkii ahte buot sámi hálddašanguovllu vuođđoskuvllat galge geavahišgoahtit sámi oahppoplána – dás duohko gohččoduvvon O97S. ¶
Skuvlajagi 1996/97 digaštalle Deanus galge go ain buot oahppit čuovvut bákkolaš sáme- dahje suomagieloahpahusa. Njeallje jagi, 1993 rájes, ledje buot vuođđoskuvlaoahppit Deanus lohkan jogo sáme- dahje suomagiela. Go gieldastivra meannudii Sámelága giellanjuolggadusaid doaibmaplána, fidnii Olgešbellodat eanetlogu evttohusasis máhccat eaktodáhtolaš giellaoahpahusortnegii. Sámeálbmot listta joavkojođiheaddji, Ingrid Nordal, oaivvildii ahte «Ii fal Sápmi« lei oassesivvan go gieldastivra mearridii heaittihit njeallje jagi boares ortnega. ((4)) ¶
Aftenposten-aviissa čálus 11.09.1997. ¶
Maiddái ovdal lei sámi oahppoplána, M87S. Uhca jovkkoš čuovui plána ((5)) . Dál ráhkaduvvui ođđa oahppoplána M87S vuođul. Plána celkojuvvon mihttomearri, juobe vuosttaš veršuvnnas, lei bajásgeassit ođđa sámebuolvvaid. Ii lean álggu rájes mearriduvvon juste gos plána galggai geavahuvvot. ¶
Maŋŋá go Deanus lei leamaš guhkes, demokráhtalaš proseassa oahppoplánaválljema olis, ja juohke skuvla lei válljen goabbá oahppoplána sin mielas orui lunddolaš čuovvut, de buvttii GOD dokumeanta mii čilgii ahte buot sámi hálddašanguovllu gielddaid skuvllat galge čuovvut sámi oahppoplána. ((6)) Ii dáidde sáhttán vearrát áigái buktit dakkár ođđasa. Finnmarken-áviissas muitala golbma máná eadni Grete Erlandsen geassemánu 17. b. mo Sieiddá skuvla váhnemat vásihedje departemeantta mearrádusa: «– Mii dovddaimet ollásit boalggahallon. Leimmet čoahkkinastan, digaštallan vuđolaččat, ja sihke oahppit ja váhnemat ledje jienastan...Departemeanta galggašii álggu rájes juo almmuhit oaiviliiddis.» ¶
Dát lea jáhkkimis deháleamos sivva manne Deanus bohciidii nu garra vuostehágu. Olbmot dovde iežaset fillehallan, ja dovde ahte šadde fápmojuolggi vuollái. «Ii fal Sápmi» searvvai, ja nu dát šattai anti-sámi vuostálastin. Muhto ii lean gal «Ii fal Sápmi» mii barggai eanemus skuvlaáššiin. Dan gal dagai (Váhnenakšuvdna našunála oahppoplána ovddas). Dán joavkkus ledje sihke váhnemat mat maiddái ledje fárus «Ii fal Sápmi» -joavkkus, ja váhnemat geat eai lean fárus eará joavkkuin. Sii barge dušše ovtta áššiin: Fidnet našunála oahppoplána daidda golbma skuvllaide mat ledje dan sávvan. Deanu Gurutbellodaga jođiheaddji, Fred Johnsen, čilge vuostálastima siva lohkkičállosis Finnmarken-áviissas 1997 suoidnemánu gaskkamuttus: «... Sámi oahpahusráđđi finai cuoŋománu gieldastivračoahkkimis čilgemin Sámi ja Našunála oahppoplána. Dalle áddejin mun, gieldastivraáirrasin, ahte min báikkálaš demokratiija dat beasai mearridit gii ohppiid galge makkár oahppoplánaid čuovvut. ... Go departemeanta dál lea molson oaivila das ahte gii galgá beassat oahppoplána válljet, ... Ii leat dohkálaš ahte gielda galgá mieđihit meannuduvvot ná funet. Deanu Gurutbellodat oaivvilda ahte lea áibbas riekta ahte sámi mánát besset sámi oahppoplána čuovvut. Dán láhkái nannejit sámi identitehtaset. Lea maid diehttelas min gielddas ahte oahppit geat eai leat sápmelaččat, galget beassat dovddiidit sámi kulturhistorjjá, ja maiddái galget sáhttit válljet sámegiela oahppat. Muhto giellaoahpahus ferte leat eaktodáhtolaš, ja dán váldá duođaid sámi oahppoplána vuhtii. Muhto dat ii sáhte leat jurddašuvvon nu, ahte mánát geat eai leat sápmelaččat galget oažžut «sámi identitehta» , nu mo Sámi oahppoplána duođaid čilge? Dát han livččii boares dáruiduhttinsuttuid geardduheapmin.» ¶
Departemeanta proseassa gielddaid ektui lei nappo leamaš eahpečorgat, ja plána mihttomearričilgehus ovdanbuvttii Sis-Finnmárkku-perspektiivva sámi skuvlla ektui. Ii han oahppoplána lei ge ollásit čállon go mearriduvvui ahte buot skuvllat galge dan čuovvut. Oahpaheaddjit vulge geasselupmui ovdal go ledje beassan oaidnit boahtte skuvlajagi ollislaš stivrendokumeantta. Easkka suoidnemánu 16. b. mearridii ráđđehus ahte O97S galggai geavahuvvot miehtá sámi hálddašanguovllu. Ođđa oahppoplána ii lean deaddiluvvon ovdal borgemánu gaskamuttus 1997. ((7)) ¶
Dieđusge šattai danin hui stuorra eahpesihkarvuohta ođđa oahppoplána sisdoalus. Ledje maid máŋggalágán jurdagat das, maid sámi oahppoplána mielddisbuvttášii. Torstein Erlandsen, guhte lei njeallje máná áhčči Sieiddá skuvllas ja «Ii fal Sápmi» -searvvi miellahttu, dajai: »Mun oaivvildan ahte mu mánát dárbbašit našunála oahppoplána. Jus galget oahpu gazzat dihtorfágas de dárbbašit dábálaš eaŋgalsgiela olu eanet go eaŋgalsgielfága mas galget oahppat eaŋgalsgiela hállat gođiid ja lávuid birra.» ((8)) ¶
Go skuvllat álge fas 1997 borgemánu ledje miellačájáhusat Deanu ráđđevistti olggobealde. Seammás ledje mánát golbma mánáidskuvllas geat eai beassan skuvlii mannat daningo sin váhnemat vuostálaste ođđa plána. Dalle ledje Deanus vihtta vuođđoskuvlla: Sieiddá, Juovlavuona, Bovccá ja Sirpmá skuvllat ja Buolbmát sámeskuvla. Ledje golbma ovddimus namuhuvvon skuvllaid mánát geat eai beassan skuvlii mannat. Buot dát golbma skuvlla leat ovddeš Deanu gielddas. – Mii eat leat sápmelaččat eat ge dohkke ahte min mánát galget bággehallat sápmelažžan, dajai «Ii fal Sápmi» Jan Olsen birrasii 50 váhnemiidda ja mánáide geat ledje boahtán miellačájáhussii. ((9)) ¶
Váhnemat geat gulle Deanu gieldda bajit oassái, ovddeš Buolbmát gildii, jurddašedje dalle jitnosit: – Jus eiseválddit eai fuola ahte sin láhka sámegiela ja kultuvrra birra čuvvojuvvo, de berret digaštallat gieldajuohkima, dajai Deanu sámiid searvi – NSR’ jođiheaddji Viktor Trosten ((10)) . ¶
Aftenposten čálii ahte gitta 70 oahppi báhce ruoktot skuvllas. Digaštalliid gaskkas ledje iešguđetlágán veršuvnnat duohtavuođas. Akšunista Eldbjørg Jørgensen dajai: «Min bearrašis ii leat makkárge sámi duogáš. Lea áibbas boastut bágget dáža mánáid ala sámi identitehta.» Seammas dajai Viktor Trosten nannosit: «Buot jagiid leat sámeoahppit čuovvulan dáža skuvlla. Sáhtášii leat oadjebasdahkkin ahte dáža oahppit dál ohppet veaháš sámegielas, kultuvrras ja historjjás.» ((11)) ¶
Ii lean nappo ovttaoaivilvuohta das maid ođđa oahppoplána lei, dahje sáhtášii šaddat. Ja oahppoplánas ledje vihtta vejolaš giellaválljema: Sámegiella vuosttašgiellan ja dárogiella nubbingiellan, dárogiella vuosttašgiellan ja sámegiella nubbingiellan, dárogiella vuosttašgiellan ja sámegiella ja kultuvra fágan, dárogiella vuosttašgiellan ja suomagiella nubbingiellan dahje dušše dárogiella vuosttašgiellan. ¶
Vaikko lei dakkár válljenmunni, mat maiddái mielddisbukte ahte lei vejolaš válljet eret sámegiela ollásit, de čállojuvvui oahppoplána prinsihppaoasis ahte plána mihttomearri lei «...sihkkarastit positiiva identitehtaovdáneami ja geavatlaš guovttegielatvuođa.» Dát čájeha ahte plánabargu ii lean nu dárkil go sáhtášii. Guovttegielatvuohta-čuokkis ii leat fárus oahppoplána maŋimuš veršuvnnas. ¶
Dalle go váhnemat dolle mánáideaset eret skuvllas, de bohciidedje jurdagat álggahit priváhtaskuvlla. Dasa lassin iđii maiddái ákšuvdna ákšuvnna vuosttá. Čakčamánus ledje guokte vuolláičállinlisttu jođus Vuolle-Deanus. Nubbi listu lei ráhkadan. Nubbi listu lei dása reakšuvdna, lei reive man bajilčála lei . Bovccá, Juovlavuona ja Sieiddá skuvlla váhnemat geat háliidedje sámi oahppoplána, ledje čállán reivve. Sii bivde departemeanttas: allet vajáldahte min go čoahkkinastibehtet Váhnenakšuvnnain. ((12)) ¶
Jon Lilletun, gii dalle lei girku- ja oahpahuslávdegotti jođiheaddji, orui áddemin «Váhnenakšuvdna našunála oahppoplána ovddas« gáibádusaid. Čakčamánu 3. b. dajai son Dagen-áviisii: «Čoavddus lea maŋidit reforpma jagiin ja vuoruhit vuordinjagi go garra vuosteháhku lea boahtán oidnosii. Vuordinjagis sáhtášedje dat guokte skuvlabiire main lea eanetlohku sámi oahppoplánii čuovvut sámi oahppoplána, ja dat golbma skuvlabiire main lea eanetlohku našunála oahppoplánii sáhtášedje čuovvut našunála oahppoplána. Dán jagi mielde sáhtášeimmet áiggi geavahit eaktodáhtolaš čovdosa gávdnat. Mu oainnu mielde galggašii ain leat vejolaš olahit dakkár soahpama.» ¶
Dalá girko- ja oahpahusministtar Reidar Sandal geahččalii ráfáiduhttit olbmuid reivviin Deanu gildii mas earret eará čilgii mo son áddii oahppoplána cealkaga sámi identitehta ovddideami birra skuvllas: «Sámi oahppoplánat, mat leat ráhkaduvvon Norgga oktasašskuvlla várás, deattuha máškitvuođa ja rabasvuođa gielalaš ja kultuvrralaš girjáivuhtii mii sámi hálddašanguovllus lea. Seammás go oahppoplánat galget váldit vára sámi ohppiid sámegiela, kultuvrra ja identitehta, de galgá oahpahus maiddái váldit vára ja nannet daid ohppiid identitehta geain lea kveana dahje dáža duogáš.» ((13)) ¶
Muhtumiidda šattai olles soahti čakčamánu álggus. Sii bidje smávva almmuhusa Finnmarken-áviisii 10.09.97: «ALMMUHUS. Deanu oapmedálut árvvoštallojuvvojit lonuhit seammálágan oapmedáluiguin máddin, sámepolitihkkáriid givssideami geažil. Bill.mrk. Deatnu.» ¶
Čavčča ja dálvvi mielde barge departemeantta bealis plána dahkat dohkálažžan buohkaide. Go Lilletun válddii badjelasas departemeantta 1997 čavčča, de leahkui ráddjejuvvon gulaskuddama O97S birra. Gulaskuddan galggai leat gárvvistuvvon njukčamánu 1. b. 1998. Ođđajagemánu 8. b. 1998 doalai departemeanta čoahkkima Leavnnjas buot sámi hálddašanguovllu gielddaid áirasiiguin. ¶
((15)) Easka geassemánu 1998 nogai riidu oalát. Dalle mearridii Stuorradikki eanetlohku ahte reviderejuvvon O97S galggai geavahuvvot buot almmolaš skuvllain sámi hálddašanguovllus. ¶
O97S vuosttaš veršuvnnas lei čállojuvvon ná: «Šaddat bajás mearkkaša šaddat Sámi, ja dasto Norgga, oktasaškultuvrii» . Cealkka rievdaduvvui danin: «Sámi ohppiide mearkkaša bajásšaddan ahte šaddet Sámi, ja dasto Norgga, oktasaškultuvrii» . Maiddái cealkka mii čilgii ahte oahppoplána galggai fuolahit ohppiide sámi identitehta, rievdaduvvui. ¶
Smávva rievdadusažat, muhto dehálaččat aŋkke. Stuimmiid ja ođđa gulaskuddama maŋŋá dahkko de juste dat smávva rievdadusažat mat dagahedje ahte eanáš sámegielddaid ássit sáhtte oahppoplána dohkkehit. ¶
Sieidda skuvla lei golmma skuvlla gaskkas Deanus, mas váhnemiid eanetlohku háliidii našunála oahppoplána. ¶
Mo sáhtii ná funet geavvat plánabargguin? Oassečilgehus lea várra sámi servvodaga girjjatvuohta. Gáivuona, Porsáŋggu ja ovddeš Deanu gielddat leat eanet dáruiduvvon guovllut go Kárášjoga, Guovdageainnu ja ovddeš Buolbmát gielddat. Gullá maid áššái ahte gullo vuostálasti jienat maiddái Unjárggas ja Porsáŋggus. Eai dát jienat gullo nu guhkás ja nu garrasit go Deanus ja Gáivuonas, ja dalle eai leat ge nu olu daid birra čállon. ¶
Deanus eallit ain dáinna rájáin mii gávdnui ovdal go siseatnangielda Buolbmát ja vuotnagielda Deatnu náitojuvvojedje 1964’. Deanušaldi, mii rasttilda Deanu Bajit Sieiddás, lea nu vuohkkasit biddjon ovddeš gieldarájá ala. Báiki lea šaddan deaivvadanbáikin sihke olles Nuorta-Finnmárkku johtolahkii, muhto maiddái dálá Deanu gieldda bajit ja vuolit osiid ássiide. Liikká leat ain stuora erohusat «boares Buolbmága» ja «boares Deanu» gaskkas. Dát erohusat dadjat juo bávkkehedje 1997’ giđa. Ledje ovddeš Deanu gieldda olbmot geat dovde ahte šattai menddo olu sámegiella, sámevuohta, šattai menddo amas, menddo boastut, menddo garas – ledje olu sivat akšuneret. Áviisagovain oainnán áhččán oarpmeliid demonstreremin. In dieđe, sáhtán dušše árvidit manne soai leaba mannan demonstreret iežaska ruohttasiid ja váhnemiid vuostá. Dás doahttalan cealkámuššii maid Paul Pedersen sitere Gáivuonas. Doppe lei muhtun eadni gii válddii mánás eret sámegieloahpahusas. Oahpaheaddji muitala: «De mannen váhnemiid siidii. Vuosttamuččat gosa ollejin, de jerren čivggas manne lei heaitán. Čivga vástidii ahte ii ožžon lobi váhnemiiddis. De jerren eatnis, guhte vástidii: Na, in siđa ahte mu čivggat galget vásihit dan maid mun lean vásihan. In siđa dan gal. Muhto eadni lasihii ahte su mielas lei áibbas issoras go dán oaivvildii. Iežá sániiguin, dáruiduhttinproseassa lei doaibmán...» ((16)) ¶
Gáivuonas lei guhkit áigi leamaš almmolaš digaštallan «sámivuođa» ((17)) birra. Dalle juo go sámi jienastuslohku bođii, de bohciidedje bearrašiin siskkáldas riiddut. Dat, guhte dieđihii iežas jienastuslohkui sáhtii olles soga boalggahit. Muhtun bearrašiin eai sáhtán šat oarbinaččat dahje mánát ja váhnemat háleštit guđetguimmiideasetguin. Dalle lei servvodat guhkes proseassa álggus man mielde šadde ođđasit kodet árbevieruid maid dassážii ledje gohčodan báikkálažžan. Dál álge soapmásat gohčodit daid seammá bargovugiid ja seammá dávviriid sápmin dahje mearrasápmin. Seammás álge olbmot digaštallat suohkana báikkiid duohta namaid, ja manin daid galge gohčodit dál. Go sámelága giellanjuolggadusat bohte fápmui 1.1.1992, de duođas álggii guhkes identitehtariidu suohkanis. Obbalaččat daddjon ledje olggot, eanet dáruiduvvon báikkit siskkit, eanet sámi báikkiid vuostá. Muhto ledje maid olu man birra riidalit juohke gilis, ja, nu mo namuhuvvon, bearrašiin maid. «Jagi vai Beaivvi» , mii maŋŋá šattai «Riddu Riđđu» , lei issoras riidduvuloš. Festivála ja dan oamasteaddji, Gáivuona Sámi Nuorat, vuostálastui máŋgga ártegis vugiin, ja muhtun ássiin ledje jurdagat GSN birra mat ledje áibbas endorii: «20.3. d. j. ožžon reivve, stuorra fiskes konvoluhta, poastasteampilaston Dálošvákkis. Čujuhus lei Agnes Eriksen, 9074 Olmmáivággi. Sáddejeaddji lei Gáivuona Sámenuorat, Dálošvággi. In leat goassige leamas miellahttun doppe dahje diŋgon maidege sis. Sii njulgestaga hárdet. Mun válden dakkaviđe reivve postii ja sáddejin ruoktot, in ge rahpan dan. Beaivvi maŋŋil čuojahin leansmánnái. Mun dadjen ahte reive sáhtálii sisttisdoallat bávkkanasaid. «Nu sáhtálii ge» , vástidii son.» ((18)) ¶
Ivgugákti ráhkaduvvui ođđasit boares gálduid vuođul, ja váldojuvvui atnui fas 1995 rájes. Nisson mii cokkai ivgugávtti ja manai miessemánu 17. beaivvi ávvudeapmái Dálošvággái, muitalii munnje radiojearahallamis ahte dalle šattai áibbas oaidnemeahttumin. Ii oktage hállan sutnje. Ii oktage vástidan sutnje, vaikko son vikkai hállat njuolga máŋgasii. Easkka dalle go manai ruoktot ja molssui «siviila« biktasiidda, šattai olmmožin fas. Suohkanstivraválggas seammá jagi šattai son sihkkunákšuvnna vuollái. Framtid i Nord-áviisas čálii Eilif Johansen lohkkireivves ahte ii ádden mo olmmoš sáhtii jáhkkit ahte beasašii suohkanstivrii go lei sámegávtti coggan miessemánu 17. beaivve. ((19)) Seammá áigodagas ledje maid ođđa suohkangalbbaid vuostálastimat. Suohkana máttageahčen, Ivgubađa bealde, bážáhalai galba. Dálošvákkis, feargakájás, gokčojuvvui galba málain. Ja suohkana davágeahčen, Ráissa bealde, de suoláduvvui galba – moddii. Riidu galbbaid birra ođđa áiggi symbolan lei nu garas ahte šattai teáhterin maid. ((20)) Lossat lei prosámiide. ¶
Gáivuona risttalašvuođa lea garrasit váikkuhan lestadianisma. 1992:s juohkásii Ivgu-suorgi. ((21)) Hádjáneapmi juohkásii siskkit Gáivuona ja hávvádahtii garrasit. Go osku njuorrasit muhto eai leat ovttamielalaččat vuđolaš fáttáin, dalle lea riidu sielu agálaš bestojumi alde. Go sámiid áššiid riidu lei garraseamos 1997:s, de ledje dasto máŋga garrasit hávvádahtton olbmo geat šadde ođđa, garrasit hávvádahtti riidui. ¶
Gáivuotnalaččat geat oaivvildit iežaset mearrasápmelažžan, eai álo illos juohke áššis mii Guovdageainnus boahtá. Sámi oahppoplána gehččojuvvui dego siseatnandirektiivan, eai ge mearrasápmelaččat dovdda iežaset heivemin oahppoplána sámevuođagovvii. Sihke plána govat ja sánit, ja oahppomihttomearit velá, ledje mearrasápmelaččaid mielas heivehuvvon siseatnama servvodahkii. Prosámi gáivuotnalaččat sáhttet várra dávjá dovdat ahte leat báhcán siseatnansámi ja riddodáža kultuvrraid gaskii. Ii leat dávjá nu čalbmáičuohcci go dan maid šattai dalle go sámi oahppoplána vuosttas veršuvdna bođii. Šattai gal váttis dán bealuštit. ¶
Gáivuonváhnemat reagerejedje buorre muddui seammá áššiide go deanuváhnemat dahke. Váldočuokkis sin kritihkas lei ahte plána rihkui váhnenrievtti. Ii Gáivuonas lean leamaš dakkár proseassa go Deanus gos juohke skuvllas lei ságastallon makkár oahppoplána háliidedje čuovvut. Muhto suohkan gaskkustii dieđuid departemeantta oaiviliid birra buot váhnemiidda miessemánu 6. beaivvi juo, ja suohkan maid lágidii sierra diehtojuohkinčoahkkimiid áššis golmma suohkana viđa skuvllas maŋŋelaš seamma giđa. ¶
Ii leat imaš go sámi oahppoplánii vuostálastimat ledje áibbas earálágánat Gáivuonas go Deanus. Gáivuonas lei lávdegoddi man namma lei «Váhnenbargolávdegoddi Gáivuona suohkanis» . Lohkkireivves Nordlys-áviissas 22.09.1997 čilgejedje oainnuset: «Gait váhnemat dovdet badjelgehččon departementii. Mii eat leat goassege beassan cealkit oaiviliiddámet O97 dahje dan doibmiibidjama birra. Mii leat dárkon ahte stáhtaráđđi Sandal lea viežžan ráđiid iešguđetge sajis. Lea imaš ahte ii leat viežžan ráđiid mis geaidda oahppoplána lea ráhkaduvvon. Ahte lea deattuhan Sámedikki oaivila, lea min mielas ain eanet imaš. Sámediggi ii leat midjiide demokráhtalaš orgána. Dušše unna oasáš sis geain lea jienastanvuoigatvuohta, jienastit sámediggeválggain Gáivuonas. Mis leat min suohkanis demokráhtalaš orgánat mat galget mearridit dakkár áššiin. Leat váhnemat geain lea ovddasvástádus mánáin. Danin berrelii GOD/Sandal guldalit min eanet go Sámedikki, mii ii man ge ládje galgga čuovvulit skuvllaid oahppoplánaid. Departemeanta ferte váruhit amas vealahit dáža álbmotoasi go dál lea nu áŋgirit njulgemin vealaheami sámi álbmotoasi ektui.« ¶
Gáivuonas, nu mo Deanus ge, ledje eanemus hárbmadahtti vissis cealkagat oahppoplána prinsipiála oasis. Muhto maiddái fágaplánaid oahppohivvodagas ledje hárddihahtti bealit. Paul Pedersen ja Asle Høgmo leaba barggadettiin raporttaineaskka «Riidaleapmi, heahtedilli ja soabadeapmi» jearahallan moanaid gáivuonoahpaheddjiid. Oahpaheaddjit oaivvildit ahte «O97S:s lea bonjuvuohta sámi guoski oahppohivvodagas mii ovddoša sis-Finnmárkku. Dán oaivvildit lea šaddan nu sihke plánajoavkku miellahtuid geažil ja váilevaš gulaskuddamiid geažil.» ((22)) Oahppoplánariiddu lassin lei skuvlajagi 1997/98 maiddái ođđa sámegiela- ja kultuvrra doaibmaplána gulaskuddamis. Juohke sámi hálddašanguovllu gielddas galgá leat dakkár plána, ja dan ferte ođasmahttit dihto áigái. Ođđa plána galggai leat doaimmas 1998–2001, ja dán plána gulaskuddan dáhpáhuvai aiddo dalle go O97S ođđa gulaskuddan maid lei. Dasto gehččojuvvojedje dát guovtti ášši oktan áššin. Suohkana sámepolitihkalaš lávdegoddi mettii ja sáddii doaibmaplána gulaskuddamii ovdal go ovdagoddi lei dan meannudan. Dát mielddisbuvttii ráđđevistebargiid nimmoruššama – ja vel eambbo. 1992:s juo ledje nu olu go 22 bargi guovddášhálddahusas rahpasit vuosttildan giellalága. Dál šattai vuohon garra digaštallan «sámivuođa» birra, mii bohciidahtii olu garra dovdduid. Bargobirrasis loaktin ii gávdnon šat. Olusat almmuhedje ahte áigo heaitit. Máŋggas eai nagodan bargguset doaimmahit. Okta ášši mas bargit balle sakka, lei ahte sáhte šaddat vástidit «Gáivuona suohkan, Kåfjord kommune» go olggobealolbmot čuojahedje suohkana telefondustehussii. Sátnejođiheaddji Åge B. Pedersen fertii jeđđet olbmuid ja lohpidit ahte ii oktage galgan bákkus dadjat dán guovtti sáni sámegillii. ((23)) ¶
Dan botta go Deanus viehka johtilit guđđe jurdaga ásahit sierra eallinoaidnoskuvlla, ja vuođđudedje Deanu Montessoriskuvlla, de áigo Gáivuonas risttalaš skuvlla man vuođđu ledje lestadiánalaš árvvut. Muhtun váhnenjoavku ozai lobi ásahit priváhta skuvlla suohkanii. Pedersen/Høgmo čálliba ahte go juo suohkana ruhtadilli lei viehka heitot, de lei dát ohcamuš mielde go suohkan mearridii juoga maid, vaikko mo de leaš, goas nu livččii šaddan mearridit. Guollejoga ja Čieŋalluovtta skuvllat heaittihuvvojedje go skuvllat álge 2000 čavčča. Easkka dalle dolle váhnemat mánáideaset ruovttus skuvllas, ja dát ii bistán guhká, ja ledje dušše muhtun ovddeš Guollejoga skuvlla váhnemat mat dahke dan. Vaikko vel Guollejoga skuvlla heaittiheapmi mielddisbuvttii ahte skuvlavisti bázii guorusin guovddáš lestadiánalaččaid orrunbáikkis, de ii goassege ásahuvvon risttalaš priváhtaskuvla Gáivutnii. ¶
Vedjet leat máŋgga siva dása. Ieš jáhkán ahte Ivgu-suorggi háddjen lea dehálaš sivva. Go eai sáhte ipmilbálvalusa ávvudit ovttas, de eai sáhte priváhtaskuvlla ge hukset ovttas. Lotnolas luohttevašvuohta maid dakkár ovttasbargu gáibida, ii gávdno. ¶
Riddu Riđđu lea duođaid bidjan Gáivuona ja Olmmáivákki kártii. ¶
Tana Montessoriskole álggahuvvui go váhnemat eai háliidan sámi oahppoplánaid. ¶
Jus galgá media beroštumi mielde dubmet, de lei olu garrasut riidu Deanus go Gáivuonas. Muhto Gáivuona sámevuođariidduid birra ledje juo mediat muitalan olles 90-logu, lei leamaš uhcit eanet riidu doppe fargga logi jagi juo. NRK Sámi Radioi lei áibbas sihkkarit olu álkit gávdnat sámegielhálli olbmuid maid jearahallat Deanus, ja álkit gávdnat olbmuid geat obanassiige višše almmolaččat muitalit oaiviliiddásat. Radiojournalistan Gáivuonas 1997–98 vásihin máŋgii ahte lei váttis gávdnat olbmuid geat mieđihedje muinna háleštit, ja máŋgga sis geat goittot háleštedje muinna, eai eisege viššan «áimmus« hállat. Dát gal ii lean várra čuolbma Deanus. ¶
Sihke Deanus ja Gáivuonas ledje eará riiddut 90-logus váikkuhan olbmuide. Deanus lei rahpasut riikarádji Ruššii mielddisbuktán sihke buolleviidni- ja duhpátsuollefievrrideami ja prostitušuvnna. Skiippagurra lei beakkán olles riikkas dakkár «gálvvuid» rabas márkanin. Dát johtolat lei hui stuorra geahččalus báikkálaš servodahkii. Bearrašat háddjejuvvojedje, bieđganedje, máŋgasii šattai dát hui garra árvohástalussan. ¶
Gáivuonas lei lestadiánalaččaid gaskasaš háddjen, ja dat ahte sámevuohta obalohkái šaddagođii eambbo oidnosii, mii lei lossat. Ovttaskas olbmuide Gáivuonas dát dahke várra vel stuorát hástalussan. Dušše namahit sámevuođa Gáivuonas lei nu bávččas máŋgasiidda ahte fertejedje gieldit álfárot buot mii sáhtii muittuhit sin dán birra. Áiggi mielde leat eanet ja eanet «buorebut ipmirdišgoahtán čalmmehisvuođa mii lea oasseboađusin obbalaš dáruiduhttinproseassas mii lea leamaš, ja mii duohtavuođas ain lea doaimmas gitta otná beaivvi rádjái.» ((24)) ¶
Danin leat prosámi bargu Gáivuonas dáhpáhuvvan máŋgga sajis. Sálbmalávlun sámegillii lea leamaš dehálaš oassin árbbi dohkkehanproseassas. Kulturskuvlla jođiheaddji Liv Rundberg lea máŋga jagi jođihan sálbmalávluma buhcciidsiiddas. Doppe leat ássit beassan gullat sálbmalávluma iežaset eatnigillii. Seammás leat nuorabut olbmot geat leat leamaš doppe beassan oahpásmuvvat báikkálaš sálbmašielain, ja leat maid vásihan ahte sámegiella ja risttalašvuohta sáhttet gullat oktii. Dán barggu olis leat maiddái árbevirolaš Gáivuona-sálmmat šaddan oassin ođđa sámegiel sálbmagirjjis ((25)) , ja dán láhkái šaddet maiddái Gáivuona risttalaččat buorebut oassin buotsámi servvodagas. ¶
Deanu sámeskuvla huksejuvvui «nu stuorisin go lei politihkalaš vejolaš» . Deanu gielda fertii fargga skuvlla viididit. Dá oaidnit skuvlla viiddideami maŋŋá. ¶
Olmmáivákki skuvla Gáivuonas ¶
Gáivuonas gehččojuvvui O97S doibmiibidjan suohkana sámi hálddašanguvlui gullevašvuođa konsekveansan. Soapmásiidda šattai de loahpalaš mihttomearri beassat hálddašanguovllus. Ovdal 1999 suohkanstivraválggaid sáddii Ytre Kåfjord bygdeliste (Olggut Gáivuona Gililistu,OGG) jearahallanskovi buot suohkana jienasteddjiide mas bivddii sin vástidit gažaldagaid ja almmuhit oaiviliiddásat dáid birra: sámegielgeavaheapmi hálddahusas, skuvllain, mánáidgárddiin ja galbbain. Prosámit oaivvildedje ahte gažaldagat eai lean neutrála, ja prosámi birrasat boikohttejedje jearahallama. Liikká vástidedje 59 %, ja olles 88 % dain, geat vástidedje, eai háliidan ahte suohkan galggašii báhcit sámi hálddašanguovllu siskkobeallái. Suohkanstivraválggaid maŋŋá faskestii OGG sátnejođiheaddji, nappo sáhttá leat nu ahte eambbosat jienastedje sin daningo sii guovdilaste sámi giellalága gullevašvuođa negatiivan suohkana ássiide. Ledje eanet áššit mat ledje dehálaččat, earret eará lei suohkan sirdán fálaldagaid nu ahte fálaldagat siskkit guovlluin ledje buorránan ja fálaldagat olggut guovllain ges ledje hedjonan, muhto OGG bijai sámeášši váldoáššiin ja guovdilasttii dan miehtá válgagičču. ¶
Deanus ii gal guovdilaston seammá láhkái. Muhto akšuvnnaid skádjá gullui maiddái Deanu 1999’ gielddastivraválggain. Deanu Ovddádusbellodat ásahuvvui 1997:s, ja moadde gieldastivraáirasa guđđe iežaset bellodaga ja dieđihedje Ovddádusbellodahkii juo 1995–99-áigodagas. Ovddádusbellodat beasai gieldastivrii 1999:s olles čiežain áirasiin. Seammá áigodagas ledje Olgešbellodaga joavkkus vihtta áirasa. Olgešbellodagas lei sátnejođiheaddji dán áigodagas. ¶
Dán áigodagas galggai ge ođđa sámeskuvlla huksenášši mearriduvvot. Skuvla galggai huksejuvvot Deanušaldái. Dat huksejuvvui, ja rahppui 2003 čavčča. Muhto 2009:s juo stuoriduvvui maŋŋá go skuvlla oahppit moadde jagi juo ledje johtán visttis vistái gilis. Okta dalá Bargiidbellodaga áirrasiin lea dadjan ahte Deanu sámeskuvla ii huksejuvvon nu stuorisin go oahppilogu mielde galggašii leat. Fertejedje hukset skuvla nu stuorisin go politihkalaččat lei vejolaš. ¶
Maŋimuš logi jagi leat sihke Gáivuona suohkan ja Deanu gielda bargan olu sámi áššiiguin. Dan dahket áibbas goabbatláhkái. Leat leamaš goabbatlágán oaivil dakkár áššiid ektui, ja gielddaid eiseválddiin leat leamaš goabbatlágán ealjárvuohta ja dáhttu. Dan botta go Deanu gielda ain lea riidaleamen Sámedikkiin guovttegielalašvuođaruđaid geavaheames, de lea Gáivuona suohkan šaddan ovdagovvan mearrediđolaš doaimmaiguin, čalbmáičuohcci bohtosiiguin ja rivttes rapporteremiin. Deanu gielda gal golaha eanáš ruđaid erenoamáš sámeskuvlasis, ja go ii leat áibbas lohpi golahit guovttegielalašvuođaruđaid skuvladoaimmaide, de lea ain váttis gildii fidnet Sámedikki dohkkehit sin guovttegielalašvuođa bargovuogi. Gáivuotna lea ain ovddimus hutkat ođđa mearrediđolaš doaimmaid mat doibmet bures. Gáivuotna lei vuosttamuš suohkan mii fálai bargiidasaset ollesáigge sámegielkurssa bálkkáin, juohke kursa bisttii gávcci vahku. Deanu gielda ii leat háliidan addit ollesáigge virgelobi, ja danin leat dušše moadde gieldabargi beassan nu alla gielladassái ahte sáhttet iehčanžssii joatkit oahppamis sámegiela ja dán láhkái šaddat giellaguoddit. Gáivuona suohkan lei vuosttamuš suohkan mii ásahii sámepolitihkalaš lávdegotti. Deanu gielda lea oaivvildan ahte dása gal ii leat dárbu. Gáivuona suohkan lei vuosttamuš suohkan mii mávssii sámegieláviissa diŋgojumi daid ássiid várás geat háliidedje sámegiela lohkat. Deanu gieldda sámegiellohkki ássit gal mákset ieža daid áviissaid maid háliidežže lohkat. ¶
2009:s šattai Gáivuona suohkan vuosttamuš suohkan mii válddii servvodatovddasvástádusa eambbo go dan maid bargoaddiovddasvástádus mielddisbuktá – dalle šattai vejolažžan váhnemiidda geain mánát lohket sámegiela skuvllas, vázzit sámegielkurssa bálkábuhtadusain vaikko eai leat ge suohkanbargit. Dát lea ain áibbas amas jurdda Deanus. Oassečilgehus dáidda erohusaide lea ahte Gáivuonas leat ádden ahte giella lea rašši dego glássa. Deanus ain dovdet ahte leat gal doarvái sámegielhállit liikká. Gáivuonas leat dovddastan ahte fertejit ieža oahpahit ođđa sámegieloahpaheddjiid, ja leat dahkan dan. Deanus lea sámeskuvla, ja Deanu gielda gal golaha olu eanet resurssaid dása go dan maid Gáivuona suohkan leat goassege golahan kurssaide. Sámeskuvla lea, 30-jagi historjjás, fuolahan vuođđooahpu oallugiidda geat maŋŋá leat šaddan sámi oahpaheaddjin. Gáivuonas lea eanaš ássit uhcit eanet passiivagielagat. Deanus leat leamaš máŋga sámegielhálli, eai ge leat oaidnán dárbbašlažžan golahit olu resurssaid daidda passiivagielagiidda. Sáhttá dadjat ahte Deanu gielda dat oahpaha mánáid, muhto Gáivuona suohkan oahpaha ollesolbmuid, ja maŋit lahkoneapmi lea guovttegielalašvuođaruđaid geavahannjuolggadusaid mielde. Danin orru Gáivuona suohkan leamen olu «čeahpit» go Deanu gielda, vaikko Deanu gielda han duođaid golaha olu eanet resurssaid sámegillii go dan maid Gáivuona suohkan dahká. ¶
Gáivuonas lea maid leamaš áibbas erenoamáš semináraráidu dearvvašvuođa- ja fuolahussuorggi bargiid várás. Njeallje jagi badjel, 1998 rájes gitta 2002 rádjái, oassálaste buot bargit seminárain main máŋga oasi sámi historjjás, kultuvrras, traumas ja gielas vuđolaččat digaštallo. Dán maŋŋá lea áibbas eará áddejupmi dakkár čuolmmaide. Buhcciidsiidda ossodatjođiheaddji, Agnes Nilsen, muitala: «Mis lea iežá vuođđu dál go viđa jagi dás ovdal. Olu leat dáhpáhuvvan. Odne leat mis positiiva guottut sihke gillii, kultuvrii ja alcceseamet. Sámegiella gullo eanet buhcciidsiiddas go ovdal. Mii rahčat binnáš suomagielain. Hástalus lea váldit sámegiela ain eanet atnui. Sámegiel sálbmalávlun lea leamaš dehálaš.» ((26)) ¶
Deanus ii leat leamaš seammásullásaš semináraráidu. Eai leat de gieldda bargit olahan oktasaš áddejupmái maid dakkár oahppoprográmma čuovvun mielddisbuktá. ¶
Loahpaloahpas sáhttá dadjat ahte Gáivuona suohkan lei boahtán dán muddui ahte lei áibbas dárbbašlaš bargat juoidá. Ledje garra riiddut, ja stuorra oassi álbmogis lei čiekŋalit vahágahtton. Danin fertejedje muhtun proseassaid čađahit olahan dihtii eanet oktasaš áddejumi. Eai leat sámegivssideapmi ja riiddut Gáivuonas nohkkan, muhto lea gal birgehahtti dásis. Deanu gielda ii goassige boahtán dán muddui. Danin ii leat Deanu gielda bargoaddin goassege oaidnán dárbbašlažžan doaimmahit dakkár doaimmaid maid Gáivuona suohkan lea dahkan. Dearvvašvuođasuorggis oažžu Deanu gielda earret eará dán buori ahte suoma ránnjágielddas Ohcejogas bohtet máŋggagielat bargit, ja leat gal eanáš áigge sámegielhálli divššárat maid fidnemis. Danin ii oro leamen nu ge, ahte Deanu gielda, álbmotoassi dahje oassi gieldda bargiveagas lea ollášuhttán makkárge dihtomielalašdahkki proseassa. Áššit leat eambbo nu mo leat leamaš. Ja Deanu Montessoriskuvllain ((27)) lea sis, geat dan háliidit, iežaset skuvla. Deanu gielda ii leat vel čađahan katarsisa. ¶
Jus telefondustehus lea gieldda ámadadju máilbmái, de ii dárbbaš eahpidit ge goabbá gielda lea ovddimus sámelága giellanjuolggadusaid čuovvuleami ektui. Veláhal odne, 2011:s, gulat čuovvovaš ovdalgihtii báddejuvvon dieđu go čuojahat Gáivuona suohkanii: ((28)) Deanus go čuojahat gildii, de gulat dán: ((29)) ¶
Liikká, go dál smiehttá Gáivuona suohkana ii leat goassege jurdda «sámivuođas» amas. Suohkan lea buot eanemus beakkán Riddu Riđđu-festivála dihtii, ja sámegiella lea lunddolaš oassin earret eará Davvi-Romssa dávvirvuorkká, Gáivuona kulturskuvlla, Olmmáivákki duodjesearvvi ja ii uhcimus suohkana iežas doaimmain. Gáivuotna lea Davvi-Romssa sámi guovddáš, ja Romssa ja Gáivuona sámi birrasiin leat olu oktavuođat. ¶
Vaikko vel sámegielas lea olu stuorat ja eanet diehttelas sadji deanuservvodagas, lea Deatnu ain gielda mii mahkaluššá «sámivuođain» . Luottat Buolbmága ja Deanu gielddaid náitimis 1964:s vuhttojit ain. Muhto sámegiella oahpahuvvo buot skuvllain gielddas, ja dat mánát geat vázzet Deanu sámeskuvlla šaddet oadjebas sápmelažžan ja buorit giellaguoddin. Sirpmá skuvla mánát leat dasa lassin oassin riikkarájáidrasttildeaddji bajásšaddanbirrasis, mii deattuha sámi oktasašvuođa eambbo go našunála Norgga oktasašvuođa. ¶
Gáivuonas ferte ain máhttit dárogiela jus birget galgá. Vaikko leat ge servvodagas ealli sámegielat «lupmat» , de ii gávdno seamma lunddolaš girjáivuohta mii Deanus lea, ii ge dáidde goassege šaddat dakkár girjáivuohta Gáivuonas, mii dal lea eará sámegiela hálddašanguovllu gielddain geográfalaččat sirrejuvvon. ¶
Ášši mii ii leat leamaš nu oidnosis go historjá Gáivuona sámeriidduid birra čállojuvvo, lea vuođđoskuvla mihtilmas ovdáneapmi sámegielfálaldaga ektui. Das rájes go Sámi giellaguovddáš ásahuvvui 1994:s gitta dán rádjái, lea sámegieloahpaheaddjiid lohku laskan. 1994:s uhtes ii nagodan Olmmáivákki ja Ruollaluovtta skuvllat fállat nubbegiellaoahpahusa. 1997:s ásahuvvui sierra sámegiel ossodat Goržži mánáidgárdái Olmmáivákkis, ja seammá čavčča ásahuvvui vuosttaš sámegielluohkká Olmmáivákki skuvlii. Buot ohppiin dán luohkás lei unnimus okta sámegielat váhnen gii bođii . Dál, skuvlajagi 2010/11, leat guokte dakkáraš luohká skuvllas. Dálá ohppiid váhnemat leat gáivuotnalaččat geat leat oahppan veaháš dahje olu sámegiela ollesolmmožin. Aiddo dál máhttet 6 Olmmáivákki skuvlla 12 oahpaheddjiin oahpahit sámegielfágas. Dálošvákki skuvllas leat bealli vuosttašluohkkálaččain válljen sámegiela fágan. Dát logut muitalit eambbo go mihkkege eará ahte áššit buorránit. Go áiggi váldá veahkkin. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Ole Magnus Rapp (Govva: Elisabeth Rapp) ¶
Aftenposten lei dat áviisa riikadásis mii čálii eanemus sámi oahppoplánariiddu birra, ja lei Ole Magnus Rapp guhte čálii eanaš artihkkaliid. Son lea riegádan 1959:s ja lea bajásšaddan Álttás. Son barggai 14 jagi Finnmark Dagblad-áviissa journalistan ovdal go 1993:s álggii Aftenposten-áviissa Tromssa-kantuvrii. Son lea ee. lohkan Davviguovlomáhtu ja Davvikalohta turismma Finnmárkku allaskuvllas. Dát artihkal lei Aftenposten-áviissas 13.09.1997. ¶
Smávva sánit nu mo «identitehta» ja «Deatnu» leat suhtadan olbmuid Deanus. Sámi oahppoplána, mii galggai leat eiseválddiid gudneskeaŋka sámiide, lea háddjen máŋggakultuvrralaš gieldda. Lea viehka unnán erohus dan guovtti oahppoplána gaskkas, ii ge šatta bákkolaš sámegieloahpahus. Liikká lea plána suhtadan olbmuid. Lea dovdduid birra sáhka, ja lea suhttu mii lea máŋgga jagi badjel sturron go sámegiella dađistaga váldá eanet saji. ¶
Álggii gieldanamain. Sámegielat «Deatnu» ja dárogielat «Tana» šadde ovttadássásažžan, ja geaidnogalbbain čállojuvvui sámegiella bajimussan. Muhtun báikkiin báhče ođđa galbbaid. ¶
De bođii sámi oahppoplána. Váile duhátsiidosaš girji sámegillii, julevsámegillii ja dárogillii mii čilgii mo skuvllat galget ovddidit báikkálaš kultuvrra ja máŋggagielatvuođa. Ovdasánis juo čujuhuvvo vuođđoláhkii mas stáhtas lea ovddasvástádus «láhčit dili dasa ahte sámi álbmot sáhttet sihkkarastit ja ovdánit gielaset, kultuvrraset ja servvodateallimeaset.» ¶
Eará ulbmil oahppoplánain lea «ovddidit sámi identitehta» . – Mii leat dážat, eat ge hálit ahte min mánát galget indoktrinerejuvvot sámi identitehtii, dadjá váhnenjoavku man njunuš lea Jan Olsen. Váile mánu lea molsašuddi sturrosaš mánnájoavku oahpahuvvon ruovttus go váhnemat vuosttaldit sámi oahppoplána. Mannan vahku ledje 60–70 guorus beavddi golbma Deanu gieldda vuođđoskuvllain. ¶
– Departemeanta lea čurbošan, oaivvilda rektor Kjell Munkebye Sieiddá skuvllas. – Sáhtášedje garvet riiddu ollásit jus livčče juohkán dieđuid buorebut, dahje jus gohčodivčče oahppoplána «davvinorggalaš» , ii ge sápmin. ¶
Deanus deaivvadit suoma, sámi ja dáža kultuvrrat. Gieldastivra divttii buot vihtta vuođđoskuvlla válljet goappá oahppoplána háliidedje geavahit. Golbma skuvlla válljejedje našunála oahppoplána, guokte skuvlla háliidedje sámi oahppoplána. Muhto departemeanta čujuhii baicce dasa ahte Deanu gielda lea definerejuvvon sámi gieldan mii earret eará váldá vuostá erenoamáš ruhtadoarjaga. Gielda biddjojuvvui čuovvut duššefal sámi oahppoplána. ¶
Anton Hoëm under grunnsteinseremonien for Diehtosiida, Guovdageaidnu 11.06.2007 ¶
(Govva: Svein Lund) ¶
Sámi oahppoplána doibmiibidjama vuostálastin Deanu ráđđevistti olggobealde 25.08.1997. Nubbi olgeš bealde lea «Ii fal Sápmi» jođiheaddji. Jan Olsen. Olgešbealde jearahállet sátnejođiheaddji Leif Sundelina gieldda oainnu birra. ¶
(Govva: Ole Magnus Rapp, Aftenposten/Scanpix) ¶
Oahppoplánaid gaskkas erohus lea dadjat juo dušše olgguldas čikŋan, dadjá Oslo universitehta pedagogihkkaprofessora Anton Hoëm. Son lea riegádan ja bajásšaddan Deanu ránnjágielddas, Unjárggas, ja son lea 30 jagi dutkan sámi skuvlagažaldagaid erenoamážit. ¶
– Lea eahpitkeahttá nu ahte reakšuvnnat čujuhit departemeantta čurbošeapmái go plána doaibmagođii. Livčče galgan leat vejolaš juohke skuvlabiirii válljet plána. ¶
Hoëm oaivvilda ahte dajaldat «ovddida sámi identitehta» galggašii leat buorebut čilgejuvvon. – Nu mo mun dulkon sámi identitehta, de lea dát ođđaáigásaš, boahtteáigásaš ja máŋggagielat olmmoš. ¶
Oahppoplána láhčá dili stuorát válljenmunnái go ovdal. Ii oktage bággehala oahppat sámegiela, sáhttá eallit buiga dárogielat skuvlaárgabeaivvis. Muhto Davvikalohta kultuvra, historjá ja servvodateallin leat nannosat deattuhuvvon go ovddit skuvlaplánain ledje. Sámi kultuvra lea máŋgga láhkái dán plána rukses árpu. ¶
Duodjefágas galgá oahppat sihke Vincent van Gogha dáiddalaš bargguid birra ja sámi dáiddára Synnøve Persena erenoamáš ivdnegeavaheami birra. ¶
Vuosttas luohkás galgá oahppat sámi luđiid, lávlagiid ja sálmmaid. Galgá maid oahppat dánsuma. Lávlla «Hávski lea eanan» lea maiddái lohkanlisttus. ¶
Risttalašvuođafágas galgá oahppat sámi bearrašiid sohkadovddu birra, ođđa ja boares sámi juovlaárbevieruin, Sivdnideami, Jesus riegádeami ja morála birra. ¶
Oahppoplána lea buktán máŋga váttisvuođa Deanu-skuvllaide. Ieš plána lei gárvvis guokte vahku ovdal go skuvllat álge ja dalle ledje oahpaheaddjit ráhkkanan našunála oahppoplána čuovvut. Dasa lassin leat akšuvnnat duddjon ráfehisvuođa. ¶
– Álbmotjoavkkut leat biddjon vuostálagaid. Dán vávjit sihke luohkálanjas ja skuvlašiljus, dadjá Sieiddá skuvlla, gieldda stuorimus skuvlla, rektor Kjell Munkebye. Son ii leat ovttaoaivilis dainna mo departemeanta lea gieđahallan oahppoplánaášši. ¶
– Jus áigu ovddidit sámegiela ja kultuvrra, de livččii buoret diktit skuvllaid ieža válljet oahppoplána, dadjá son. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Ole Einar Olsen, Nesseby 2003 (Govva: Svein Lund) ¶
Ole Einar Olsen (Márjá-Jovnna Ovlá Einar) lea riegádan 1936:s ja bajásšaddan Bonjákasas, Deanus. Son lei Suodjalusas ja ráhkkanusbarggus ovdal go váccii oahpaheaddjiskuvlla Oslos 1968-70. Dasa lassin son lea studeren Troandimis ja lohkan sámegiela Oslo universitehtas. Son lea oahpahan realskuvllas Málatvuomis ja Guovdageainnu mánáidskuvllas. 1975-82 son lei Sámi joatkkaskuvlla rektor ja dan maŋŋil Finnmárkku fylkkaskuvlahoavdan dassái go manai ealáhahkii 2001:s. ¶
Mu álbmotskuvla lei Bonjákasas. Ohppiid gaskkas eatnasat hálle sámegiela, dušše muhtumat dárogiela. In muitte ohppiid geat hálle suomagiela. Ieš ledjen veaháš dárogiela oahppan ovdal go skuvlii álgen go stohken ránnjá gánddažiin gii ii máhttán sámegiela. Muittán ahte ledje mánát geat máhtte vel uhcit dárogiela go mun. Ledje gal muhtun oahppit geain lei dárogiella ruovttugiellan, muhto dattetge máhtte sámegiela, go sámegiella lei Bonjákas-mánáid dábáleamos stoahkangiella ovdal buollima. ¶
Áhkku logai Nuorttanastte, ja su askkis ohppen lohkat bustávaid ja nu bessen ge álgit skuvlii veháš ovdalis go galgen jagis 1943. Skuvla lei dalle olbmuid ruovttuin, go duiskalaččat ledje váldán skuvlavistti. Skuvla doaimmai ná 1944 čakčamánu rádjái. Mu vuosttaš skuvlabeaivi lea darvánan muitui. Oahpaheaddji lei Johannes Schrøen. In dieđe man muddui son máhtii sámegiela, skuvllas hálai goit dušše dárogiela. Muittán ahte son jearai mus dihten go gos Jesus riegádii. Áhkus ledjen ollu gullan Biibala máidnasiid, muhto go jerrui dárogillii, ja mun in diehtán mii krubbá lei dárogilli, de in duostan vástidit. Ja iežan mielas orron leamen hui čuorbi. Dákkár dilli lei hui dábálaš mu skuvlaáiggis, goit daid álgo jagiid skuvllas. ¶
Buollima áigge oruimet áhku luhtte Hilláguras, gos duiskalaččat eai boaldán. Bođiimet fas ruoktot Bonjákassii 1945 geasi. Skuvla divvojuvvui ja álggahuvvui fas 1946 giđa. Skuvla lei juhkkojuvvon golmma oassái. Smávvaskuvla lei njeallje vahku ain hávil. Boarráset mánát vázze olles áiggi, muhto juohke nuppi beaivi. ¶
Maŋŋil soađi ožžon beakkán Per Fokstada oahpaheaddjin, ja son lei mu oahpaheaddji dassái go gergen álbmotskuvllas. Son lei mu mielas čeahpes oahpaheaddji, gii gáibidii ahte mii galggaimet oahppat, ja nu earenoamážit oahppit geat ledje skuvlačeahpit, ohppe hui ollu sus. Son ii geavahan sámegiela oahpahusas, muhto čuovui dan áigge mearrádusaid. Guhká in ba jurddašan ge ahte son máhtii sámegiela. Muhto gal muitalii sámi kultuvrra ja historjjá birra. Muhtumin son juoiggastii maid, muhto álo dan seamma luođi. Deháleamos lei goit matematihkka, dárogiella oktan grammatihkain ja lohkan. Eará fágat eai lean seamma dehálaččat. Fysihkka mis ii lean go moadde diimmu olles mu skuvlaáiggis. Muittán ahte son oktii vuolggahii unna lievlamašiinnaža. Eat beassan dahkat geahččalemiid ieža. Vaikko skuvla dalle lei ollu earalágan go dalle go ieš šadden oahpaheaddjin, de muittán iežan skuvlaáiggi Bonjákasas buriin mielain. Mus lei buorre vuođđooahppu ain joatkit skuvlavázzima. ¶
Soađi maŋŋil álggahuvvui Detnui realskuvla ja dohko mun álgen 1950:s. Vuosttas jagi skuvla lei veahá vuolábealde eanandoalloskuvlla, maŋŋil sirdašuvai Ruostefielbmái. Skuvllas lei dábálaš norgalaš plána, ii makkárge sámi sisdoallu. Eanaš oahpaheaddjit ledje mátta-olbmot. Das maŋŋá gazzen oahpu Suodjalusas ja bargen čieža – gávcci jagi doppe, ja de vázzen gymnása Nordfjordeidas, studerejin Troanddimis ja Oslos, ja bargan veháš gos ge, ovdal go bohten 1970:s Guovdageainnu mánáid- ja nuoraidskuvllaid oahpaheaddjin. ¶
Tana realskole - 3.luohkká 1953. G.b.: Ole Einar Olsen, Børre Midtlid, Ingjerd Bertheussen, Britt Olsen ja Arnulf Gabrielsen. ¶
(Govva: Tana kommunale realskole 1947-57) ¶
1975:s bargen Guovdageainnu mánáidskuvllas. De heittii joatkkaskuvlla rektor gasku skuvlajagi ja fuomášin ohcat dan virggi. Ledjen bargan doppe veaháš diibmooahpaheaddjin ja ovdal dan ledjen bargan moadde jagi oahpaheaddjin Málatvuomi stáhtarealskuvllas. Muđui in lean bargan joatkkaskuvllas. Skuvla, man namma dalle lei «Den samiske yrkes- og husflidsskole» (Sámi fidno- ja ruovttuduodjeskuvla) lei praktihkalaš skuvla, mas ledje suorggit snihkkár, mekanihkar, goarrun ja gođđin ja «dálueamitskuvla» . Mus ii lean oahppu ovttage dáin surggiin, muhto departemeanttas lohke ahte lei dehálaš ahte mus lei fágareive, maid ledjen háhkan go oahpu gazzen suodjalusas, go dalle dovden fidnofágaid buorebut go sieiva akademihkkarat. ¶
Lei munnje ollu geahpasat bargat joatkkaskuvllas go nuoraidskuvllas. Ohppiin lei eanet skuvlamokta go ledje rávásmuvvan ja go besse oahpat fágaid main eambbo beroštedje. Lokten áiggi bures doppe ja bargen joatkkaskuvllas badjel čieža jagi, 1982 rádjai. ¶
Kurssaid lassin dasa mat ledje dalle go álgen, álggaheimmet 1976:s ng. «kombinert grunnkurs» ; guovtti jagi badjel ožžo oahppit jagi oppalašfága, jahkebeali sárgun-hápmi-ivdni ja jahkebeali sámi duoji. Dan maŋŋil sáhtte sii geat háliidedje, joatkit oppalašfága nuppi luohkkái. Dát lei dehálaš dan dihte go dan rádjái ii lean leamaš vejolašvuohta Guovdageainnus álggahit ge gymnása dahje oppalašfágalaš suorggi, ja danin ledje hui unnán nuorat geat ožžo gelbbolašvuođa beassat allaskuvllaide ja universitehttii. Min kurssa maŋŋá ledje rávásmuvvan ja ledje duostilabbo mannat eará skuvllaide. Seammás dát lei vuosttaš háve ahte sámegiel sátni «duodji» geavahuvvui muhtin skuvlafálaldagas almmolaš namman. Eat sáhte vel hállat oahppoplána birra, go dat ii gárvvistuvvon ovdal 1980:s. Dalle ii lean šat «kombinert grunnkurs» , muhto vuođđokursa duodji / sárgun-hápmi-ivdni. Ledje skuvlla iežas oahpaheaddjit geat ráhkadedje duoji oahppoplána. ¶
Muđui skuvlejuvvui dábálaš dohkkehuvvon skuvlaplánaid mielde maid eará joatkkaskuvllat ge geavahedje. Jurdda lei ahte oahppit galge sáhttit joatkit oahpaheame eará skuvllain main lei joatkkaoahppu. ¶
Mis ledje maiddái ollu rávesolbmuidkurssat. Ledje boazodoallokurssat, maid dalá stáhtakonsuleanta Loyd Villmo lágidii, mis lei viessohuksenkursa ovttasbargguin Álttá rávesolbmuidoahpahusguovddážiin, meahcceealáhuskurssat jna. ¶
Sámegiella lei álggus fága dušše goarrun ja gođđin-suorggis. Giellaoahppu lei guovtti joavkkus – eatnigielagat ja amasgielagat. Mun oahpahin sámegiela daidda ja muittán ahte muhtumat amasgielagiin šadde hui čeahpit sihke hállat, lohkat ja maiddái čállit. Dalle go álgen, lei skuvlla hálddahusas rektor ja bealle kántorbargivirgi. Go joatkkaskuvlaláhka bođii fápmui 1976:s, nannejuvvui hálddahus ja oaččuimet inspektevrra ja oaiveoahpaheddjiid. ¶
Mis lei unnán sadji skuvllas, muhto muđui buorre ekonomalaš dilli. Oahppit ožžo luoikkahit buot girjjiid nuvttá skuvllas ja sii orro maiddái hui hálbái internáhtas. Bušeahttakontrolla ii ge lean nu čavga dan áigge. Oaččuimet lassejuolludeami go dárbbašeimmet. Dađistaga go ođđa plánat ja ođđa fágagáibádusat ihte, de maiddái šaddagođii skuvla hui gárži. Viiddidit skuvla lei áibbas dárbbašlaš. Stivra barggai hui áŋgirit dainna áššiin, ii ge mannan guhkes áigi ovdal go plánat ledje gárvásat ja huksenbarggut álggahuvve. Lei hui stuorra hástalus buohkaide skuvllas huksenbarggu čađaheames. Dáid áiggiid maid šattai duohtan ahte Stáhta boazodoalloskuvla galggai fárrejuvvot Guovdageidnui. Jearaldat midjiide lei gosa dan čáhkkehit. Sihke skuvla- ja orrunlanjat váilo. Válddiimet oktavuođa Sámemiššovnnain, mas lei duottarstohpu Guovdageainnus, gulahallat eai go láigot dan skuvlii. Mii soabaimet ja boazodoalloskuvla oaččui sihke skuvlalanja ja orrunbáiki Duottarstohpui. Muitán ahte bođii gáibádus ahte dat geat eai lean sámit, eai galgan beassat oahppat sámi dujiid. Muhto go skuvla ii earuhan sisaváldimis oahppi, de mu mielas galge buohkat dan oahppu oažžut maid háliidedje ja skuvla fálai. Maiddái oahppat goarrut sámi biktasiid jus háliidedje. Dán birra lei ollu sáhka. Mu mielas livččii buorebut sáhttán dohkkehit jus livčče gáibidan sámegielmáhtu sis geat áiggo sámi duoji oahppat, muhto dan eai dahkan goassege. Orun muitimin ahte skuvla stivrra maid ságastalai dán birra. Eai sii ge dáhton rievdadit njuolggadusaid. ¶
Muittán lei hui váttis fidnet sámi bivttasminstara. Mu áddejumis orui leamen minsttar muhtumiid oainnu mielde, dakkár mii dušše galggai gávdnot goarru oaivvis. Dalle gal ii lean nu álki skuvlaoahpu dan birra addit. Muittán ahte lullisámi minstariid lei veadjemeahttun oažžut. Lei maid stuorra hástalus oažžut oahpaheddjiid skuvlii. Teoriijafágaoahpaheaddjit eai láven bargat go jagi, de bohte ođđa. Muhtin jagi lei juo geassi ja lei heahti go mii eat lean ožžon oahpaheaddji dállodoallosuorgái. Fuomášin báhpáriin ahte muhtin ohcci gođđinsuorgái lei vázzán dáloeamitskuvlla. Čuojahin ja jerren ii go sáhte oahpaheaddjibarggu bargat jagi ja vázzit gođđinsuorggi maŋit jagi. Dan dagai. Nu dat bođii dát suorgi johtui dan ge jagi. Dát nuorra nieida birgii bures oahpaheaddjin. ¶
Mis lei internáhtta, gos bártnit orro vuosttaš gearddis ja nieiddat badjin. Internáhttabargit basse bártniid lanjaid, muhto nieiddat basse ieža. De mun ledjen muhtin konferánssas, mas lei ollu sáhka sohkabeliid dásseárvvu birra. De maŋimus beaivi bođii diehtu ahte ledjen ožžon NÅ-vahkkobláđi káktusa, dan dihte go skuvllas lei erohus bártniid ja nieiddaid gaskkas. Lei muhtin gii lei sádden ášši bláđđái. Muhto eará nieiddat eai liikon dasa, ja sii čálle doarjjacealkámuša munnje. Lei nu ahte nieiddat ledje maiddái ožžon fálaldaga oažžut lanjaid bassojuvvot, muhto sii háliidedje baicca bassat ieža. ¶
Ledje máŋga fearána skuvllas. Soapmásat ledje gullan «balddonasa» skuvllas, ja muhtimat ledje oaidnán dan maid. Gođđinossodagas gullui dakkár ártegis jietna muhtumin. Muhtimat lohke ahte ledje «balddonasat» danin go viessu ii lean vihahuvvon – árvaledje mu dáhttut báhpa dan dahkat. Jagi smihtten ovdal go gávnnahin mas dat bođii. Lei liggenrusttega ekspanšuvdnatáŋka mii soames háve, dálkki mielde, ráhkadii jiena ja lei «balddonassan» . ¶
Fylkaskuvlahoavdan lei Ole Einar Olsen mielde ásahit, heaittihit ja sirdit fylkka joatkkaskuvlasurgiid. Máŋggas ledje oaivilat dáin áššiin, oahppit maid. Dá leat oahppit čájeheamen mielaset go Olsen ja fylkaskuvlastivra boahtá Hámmárfeastta joatkkaskuvlii, 1986/86 skuvlajagi. ¶
(Govva: Svein Lund) ¶
Bođii jearaldaga in go sáhte ohcat fylkkaskuvlahoavdan. Mun ledjen juo stoahkagoahtán jurdagiin gávdnat eará barggu. Moadde váldosiva dasa ledje ahte mu áhčči Bonjákasas lei boarásmuvvan ja go vel NSR geassádii iežas miellahttu eret skuvla stivrras ja son lei maid ovdaolmmožin ((1)) , de orui áigi boahtán fárremii. Ja go mu bearaš mieđai, de mun ohcen ja ožžon dan barggu. Mii liikuimet bures orrut Guovdageainnus ja fárriimet lossamielain. Čáhcesullos bargen 1982 rájes 2001 rádjái. Doppe bargen buot Finnmárkku joatkkaskuvllaiguin earret Sámi joatkkaskuvllain, Finnmárkku eanandoalloskuvllain Deanus, Stáhta guollefágaskuvllain Honnesvágis ja Stáhta oahppofitnodat Várggáin, mat ledje stáhta vuolde ja dain ledje sierra stivrrat. ¶
Go álgen virgái, de dovden álggos veaháš gealdagasdili mu ođđa mielbargiid gaskkas. Muhtumat maid várra jurddašedje: «Dá boahtá dat 'sámeradikálár'» . Ieš gal ledjen geahččalan jurddašit mo ođđa bargu šaddá. Dihten bures ahte fertejin čuovvut mearrádusaid maid eiseválddit ja fylkkapolitihkkárat dahke. Dovden ahte jus vel leaččan «sámeradikálár» , de lean ieš válljen hálddahusvirggi mas ferten leat seamma várrogas go kommunisttat ja eará «radikálárat» geat maid sáhte leat «geahču» vuolde. Lea álo muhtin gii háliida láitit ja gávdnat sivaid. Muhto mun dahken dan maid galgen, ja johtilit mis šattai hui buorre, movttegis ja fágalaš miellagiddevaš oktavuohta bargosajis. Mus lei buorre ovdamunni go ovddežis jo dovden joatkkaskuvlarektoriid bures. Sii ledje hui dehálaččat go skuvladoaimmat galge čađahuvvot. Mus lei maid buot jagiid hui lagaš ja buorre oktavuohta ja doarjja mu hoavddain. ¶
Álttá-riiddu maŋŋil lei muhtinlágan láddanáigi. Sámi áššit eai lean mielde fylkkagieldda skuvlafágalaš áššemeannudeames. Muittán mii fylkkaplána barggu oktavuođas evttoheimmet earret eará čuoggá: Nannet sáme- ja suomagieloahpu. Go plána bođii ruovttoluotta de lei buot mii guoskkai sámi ja suoma áššiide skuvlaoasis sihkkojuvvon. ¶
Dan áiggi go bargen, de lei mus diehttelas joatkkaskuvla Guovdageainnus jurdagiin vaikko dat ii gullan mu bargui. Bessen muhtun jagiid leat dan skuvlla stivrra miellahttun, dat lei hui miellagiddevaš. Ja bessen maid jođihit lávdegotti mii buvttii árvalusa Doaibmaplána sámi nuoraid oahpahusvejolašvuođaid hárrái, NOU 1987:20. Dat gal varra čihkkui muhtun skuffii. ¶
Ferten maid namuhit ahte dávjá go bohte jearaldagat sierralágan oahpahusa birra sámiid ektui, de bođiimet unohas dillái. Mii dovddaimet iežamet galgat doarjut skuvlla Guovdageainnus ja maiddái Kárášjogas, eat ge gilvalit singuin. Muhto nuppi dáfus lei maid álki dadjat ahte diet oahpahus lea sámi joatkkaskuvllaid ovddasvástádus. Daid áiggiid sáhtii dat dagahit ahte dárbbašlaš oahpahus ii čađahuvvon. ¶
1984:s bođii Sámevuoigatvuođalávdegotti vuosttaš cealkámuš. Dan birra šattai digaštallan maiddái fylkkagielddas ja muittán bures go fylkkadiggi dagai mearrádusaid mat dagahedje ahte sihke fylkkapolitihkkariid ja byrokráhtaid oaidnu sámi áššiid ektui buorránii. Dalle go mun álgen, ii lean leamaš sámegieloahpahus fylkka joatkkaskuvllain. Dađistaga bođii sámegielfálaldat 1980-logus, álggus Álttás, maŋŋil Čáhcesullos ja Girkonjárggas. Lei skuvllaid duohken evttohit ja organiseret oahpu. ¶
Muhtin skuvllain gávdnui vuosteháhku sámevuođa vuostá ja digaštallan lei skuvllain go šattai sáhka sámegiela oahpahusa birra ja maiddái go eará sámi fáttát galge šaddat oahpahusa oassin. Dát gávdnui sihke oahpaheddjiid ja ohppiid gaskas. Sáhttá gal áddet dákkár digaštallama skuvllain, go váldá vuhtii ahte maiddái ekonomiija lei guovddážis das ge. ¶
Ruhtajuolludeapmi lei hui dávjá sáhkan daid jagiid go bargen fylkkagielddas. Hástalus lei álo gávdnat buriid ákkaid go galggai juolludemiid oažžut. Daid álgo logi jagi ledje hui ollu nuorat geaidda galggaimet skuvlasadji fállot. Ii lean álo nu álki skuvlalanjaid gávdnat, muhto dađistaga buorránii dilli. Skuvllat stuoriduvvojedje ja divvojuvvojedje. Fylkkagielda válddii dađistaga badjelasas Stáhta skuvllaid Honnesvágis, Várggáin ja Deanus. ¶
Buot jagiid go bargen, de lei dehálaš ahte Finnmárkku nuorat ožžo vejolašvuođa beassat skuvllaide ja ahte dat oahppu mii addui, lei nu buorre go vejolaš. Mis lei maiddái mihttun ahte galggai leat válljenmunni. Dain surggiin gos unnán ledje oahppit, šihtte Norgga guhtta davimus fylkka fállat oahpposajiid eará fylkkaide. Dainna lágiin sáhtte Finnmárkku nuorat beassat vázzit skuvlla gos dakkár fálaldat lei, omd. gollečeahppi, dánsun, muhtin faláštallansuorggi ja eará. Ja go mis ledje buorit fálaldagat, de ledje dat diehttelas ávkin sámi nuoraide maid. ¶
Maŋimus jagiid go bargen fylkkas, de ledje sámi áššit šaddan oassin dábálaš áššemeannudeamis. Muittán ahte go galggaimet ráhkadit plánaid, de jearai fylkkaráđđeolmmái dávjá leimmet go jurddašan guovtti ášši birra – dásseárvvu ja sámi perspektiivva. Áigi manná gusto ovddosguvlui. ((1)) Oahpahusdepartemeanta nammadii formálalaččat Sámi fidno- ja ruovttuduodjeskuvlla / Sámi joatkkaskuvlla stivrra, muhto ee. sámi servviid ja suohkana evttohusaid mielde. Álttá-Guovdageainnueanu duolvvadeami riiddus lei heajus gaskavuohta stáhta ja Norgga Sámiid Riikkasearvvi gaskkas. NSR mearridii 1980:s geassádit buot sin miellahtuid stáhtalaš orgánain ja ovttasbarggus stáhtain. Dát guoskái ee. Sámi joatkkaskuvlla stivrajođiheaddjái, Jan Henry Keskitalo. Boikott-akšuvdna loahpahuvvui jagi maŋŋá.(doaim.) ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Klemet I. Hætta, 2005 (Govva: Svein Lund) ¶
Sámi joatkkaskuvllas ja boazodoalloskuvllas lávejit lohkat ahte Lemet lea dego buđet – sáhttá geavahit su vaikko masa. Doppe son lea máŋga jagi bargan máŋgga doaimmain ja oahpahan máŋga fága, vaikko sus ii leat oahpaheaddjioahppu. ¶
Klemet Isaksen Hætta (Lemet Issáha Lemet) lea riegádan 1955:s ja bajásšaddán Bildoveaiguolbanis, Guovdageainnu márkanis 15 km bajás eanu mielde. Son váccii vuođđoskuvlla Guovdageainnus 1962–71, ja dan maŋŋil álggii gymnásii Kárášjohkii, muhto heittii ja válddii baicce oahpu mekánalaš fágain Guovdageainnus ja Hámmárfeasttas. Son lea bargan mekánalaš industriijas, museas, boandan ja oahpaheaddjin. Dá son muitala iežas vásáhusain oahppin ja oahpaheaddjin. ¶
– Oruimet dakkár báikkis gosa hui hárve bohte dážat. Balaimet dážain dego neavrris, ja mii mánát láviimet báhtarit jus muhtin dáža bođii. Ledjen gal veahá gullan dárogiela, muhto in ipmirdan in sáni ge dalle go álgen skuvlii. ¶
Mu váhnemat eaba goassege hupman skuvlla birra. Eaba muitalan iežaska skuvlavázzimis. Easka go mii mánát leimmet rávesolbmot, muitalii eadni veahá iežas skuvlaáiggi birra. Dalle muitalii eanaš internáhtas ja ruovttumátkkiin, muhto unnán oahpahusas ja skuvladiimmuin. ¶
Jahkebeale ovdal go mun álgen de hupmagođiiga ahte čakčat galgen skuvlii. Čuovuiga mu márkanii ja leigga beaivvi skuvllas. Muhto de fertiiga vuolgit. ¶
Fertejin orrut internáhtas ja álgojagiid in beassan ruoktot go sullii oktii mánus. Lei váhnemiid ovddasvástádus buktit mánáid internáhttii ja viežžat min fas. Jáhkán ahte skuvla mávssii veahá váhnemiidda geat dolvo ja vižže mánáid. Gesset jođiimet fatnasiin ja dálvet vujiimet álgojagiid herggiiguin. Muittán ahte muhtin háve lei tráktor ja reahka, in muitte gii organiserii dan. Giđđa go lei rášes jiekŋa, de eat beassan ruoktot. Dađistaga beasaimet mannat veahá dávjjit ruoktot, go leimmet 6. luohkás lei juohke nubbi vahkkoloahpa. Go ledjen 7. luohkás huksejuvvui luodda Ákšomuotkái ja dalle šattai skuvlabusse ja guokte maŋimus jagi bessen orrut ruovttus. ¶
Lei dieđusge váivi leat nu guhká internáhtas. Erenoamážit muittán oktii go ledjen internáhtas ja lei vahkoloahppa go galggaimet ruoktot. Muhto mun ledjen buohcci in ge beassan ruoktot. ¶
Máŋgii báhtarin skuvllas, bidjen viega. Muhtumin leimmet moadde oahppit geat báhtaredje ovttas, eará háve báhtarin okto. In lean go čieža jahkásaš go vuosttaš háve vázzen okto ruoktot. Ovdal go ollejin ruoktot lei bihkka seavdnjat. Vaikko leimmet juo árrat hárjánan vánddardit meahcis, de sáhtii leat várálaš. Muittán go ledjen čieža-gávccijahkásažžan ahte nuoladin ja gállen rávdnjái Suohpatjoga rástá. Oktii giđđat leimmet moattis geat báhtareimmet eanu mielde. Muhtin mis gáhccái jieŋa čađa, muhto lihkus earát nagodedje geassit su bajás fas. Go bođiimet ruoktot geahččaleimmet muitalit ahte leimmet ožžon friddja, muhto váhnemat eai jáhkán bearehaga dasa. Go mis ii lean dalle telefuvdna, de ii lean beare riŋget skuvlii ja jearrat. De váhnemat eai duostán go doalvut báhtareddjiid skuvlii fas. Go bođiimet skuvlii de ráŋggáštedje min. Dábálaš ráŋggáštusvuohki lei ahte fertiimet báhcit maŋŋil borramuša, juogo borranlanjas dahje sierra lanjažis mii lássejuvvui olggobealde. Oktii lássejedje mu dan latnjii gaskabeaimállása maŋŋá, ja de vajálduhtte mu dohko. Easkka go in boahtán eahkesborramuššii de internáhtabargit fuomášedje ahte ledjen lássen mu dan latnjii. ¶
Muittán ovtta ráŋggášteami bures. Biebmu internáhtas lei earálágan go ruovttus, ja lei bággu borrat. Mun in nagodan borrat tomáhtamálli, in ge otne sáhte borrat dan. Jus eat borran visot, fertiimet sevdnjeslatnjii. Hui unnán sevdnjeslatnja lei, doppe fertiimet čohkkat diibmoviissaid. ¶
Jus ii ollen boradanlatnjii rievttes áigái, de ii beassan boradit, go dalle lássejedje uvssa. Galge siviliseret min, oahpahit min čuovvut diimmu. Ii almmuhuvvon ovdalgihtii makkár gaskabeaimális lei. Muhto dávjá muhtin mánná guorahalai ja muitalii earáide ja jus lei dakkár masa eat liikon, de eat mannan boradit. ¶
Mánáid gaskkas lei garra árvoortnet. Oaččuimet dušše ovtta láibevajahasa mas lei suvli, ja dávjá unna ja geahnohis mánát bággejuvvojedje addit dan gievrrabuidda. Muittán ahte muhtin oahppit bálkestedje eará ohppiid láseráigge olggos, go lei 30 gráda buolaš, ja fertejedje viehkat gápmagahttá birra olles internáhta vai beassat sisa fas. ¶
Dálueamit lei Gunhild Olsen. Son lei dalle juo boares áhkku, ja lei leamaš dan virggis badjel 30 jagi, muhto ii vel oahppan sámegiela. Son soaitá ipmirdan veahá, muhto ii hupman gal. ¶
Ledje ollu issoras fearánat dan áiggi skuvllas. Muhtin áššit ledje nu issorasat ahte mun in sáhte ge muitalit dan birra. Muhto dieđán ahte ledje seksuála veahkaváldimat internáhtas dan áigge. Sivalaččat ledje sihke oahpaheaddjit ja earát geat barge internáhtas dahje orro doppe, ja ledje sihke nieidamánát ja bárdnemánát geat gillájedje. ¶
Guovdageainnu mánáidskuvla go lei juste huksejuvvon. ¶
(Widerøe - poastakoarta) ¶
Guovdageainnu internáhtta - borranlatnja, 1965. Oahppit o.b.: Berit Anne Oskal (Kemi), Anne Astrid Nikolaisen (Silvola), Anne Kristine Skum (Steinfjell), Kristine Turi (Nystad), Brita Inger Hætta (Eira), Anne Grethe Hætta (Eira), Ellen Eira (Rasdal), Inga Kristine ?, Karen Inga Utsi. ¶
(Govva: Valerie Stalder) ¶
Skuvla lei juhkkojuvvon bálddalas luohkáide – «I» lei internáhtaluohká, «K» lei kirkesteds- dahje márkanluohkká. Lei stuora erohus dáid luohkáid gaskkas. K-luohkáin ledje ollu dárogiel oahppit, ja eanaš sámegiel oahppit ledje maiddái dábálepmosat oahppan muhtin muddui dárogiela ovdal go álge skuvllii. Mu luohkás ii ovttasge lean dárogiella eatnigiellan. ¶
Moadde johttisámemáná ledje oahppan dárogiela mearragáttis go ledje gesset stoahkan doppe mánáiguin. Muhto eatnasat mis, mii eat ipmirdan álggos maidege oahpaheamis. ¶
Oahpaheaddjit ledje measta buohkat dárogielagat. Ja sii geat máhtte dárogiela ožžo dieđusge ollu buoret oktavuođa oahpaheddjiiguin. Erenoamážit muittán ahte jus muhtin lei dahkan juoidá bahádaguid, oahppit geat máhtte dárogiela sáhte čilget oahpaheaddjái ahte ii lean su sivva, muhto muhtin eará sivva. Nu sáhtte ieža beassat eret, muhto mii geat eat máhttán eat sáhttán bealuštit iežamet. ¶
Moadde oahpaheaddji gal ledje sámegielagat, muhto sii eai atnán sámegiela gaskaoapmin. Danin ii lean stuora erohus dárogiel ja sámegiel oahpaheddjiid gaskkas. ¶
Muittán bures go vuosttaš geardde atnen dárogiela diimmus, de ledjen 4. luohkás. ¶
Dalle lei eará pedagogihkka go dál. Lei hui unnán njálmmálaš gulahallan luohkkálanjas. Láviimet oahppat dajaldagaid bajiloaivvi. Njálmmálaš muitalanvuogi, mii munnje lei hui mávssolaš go ledjen unni, dat ii dikšojuvvon skuvllas. Go bođiimet skuvladiibmui, de lei dakkár monotona jietna. Fertiimet čállit maid oahpaheaddji čálii távvalii. Álggos eat ipmirdan nu ollu, muhto velá go ipmirdišgođiimet dovddaimet ahte dat ii guoskan midjiide. Mii eat dovddan dan eallima mii lei girjjiin. Mis ii lean referánsa dasa maid oahpaheaddji oahpahii, dat lei eará máilmmi birra. Eat beroštan das, go ii dat guoskan midjiide olmmožin. ¶
Iđđes ja eahkes fertiimet lávlut. In muitte makkár, muhto álo seamma girjjis, Norsk Skolesangbok dahje dakkáriid. Čuoččuimet ja lávlluimet. Visot dušše fal dárogillii, maiddái sálmmat. Dál in muitte ovttage sálmma dahje lávlaga maid lávlluimet. ¶
Midjiide lei deháleabbo mii dáhpáhuvai olggobealde skuvladiimmuid. Skuvla lei hirbmat stuora gárdin, dat lei gárvánan moadde jagi ovdal go mun álgen. Jáhkán ahte dat stuora visti váikkuhii ohppiid ja oahpaheddjiid – dat lei ođđa «æra» , eambbo dáruiduhttin. Álgojagiid go mun vázzen skuvlla lei ain nu ahte eat lean skuvllas olles jagi. Boazodoallománát ledje skuvllas gaskal juovllaid ja beassážiid, ja mii dálonmánát leimmet skuvllas čakčat ja giđđat. Muhto dan áigi go leimmet ruovttus dálvet, de lei muhtin lágan reiveskuvla. 2. dahje 3. klássas oaččuimet hui ollu bargobihtáid mielde go manaimet ruoktot juovllaide. Daid galggaimet vástidit ja sáddet vástádusaid reiven skuvlii. Muhto lei váttis vástidit go eat ožžon veahki ruovttus. Matematihkain gal manai muhtin muddui, muhto dárogielain ja eará fágaiguin lei vearrát. Ii ge mis lean dakkár ortnet ruovttus báhpiriiguin, nu ahte dávjá šattai gáfe- ja vuodjadielkkut báhpárii ovdal go sáddiimet dan ruovttoluotta boasttain. Ja boasta, dat bođii dan áiggi oktii vahkus. ¶
Maŋŋil šattai ollesjagiskuvla buohkaide, jáhkán ahte dat lei dalle go mun álgen 4. luohkkái. Internáhtas sáhtiimet muhtumin oažžut veahki bargat ruovttubargguin, muhto lei hui sahtedohko. Muittán ahte muhtin áigge lei latnja mii lei rabas, doppe sáhtiimet oažžut veahki. Muđui lei dan duohken gii lei bearráigeahčči internáhtas. Muhtumin dat lei oahpaheaddji, geas sáhtiimet jearrat veahki, muhtumin muhtin eará, geas ii ábuhan jearrat. Go guokte maŋimus jagiid orron ruovttus ii oktage sáhttán veahkehit mu. ¶
Lean maŋŋil jurddašan dan birra mii dáhpáhuvai go sámi mánát bohte skuvlii, mii sidjiide lei áibbas eará máilbmi. Sii fertejedje áibbas vuollánit skuvlla eavttuide, dohkkehit skuvlla njuolggadusaid, giela ja árvvuid. Dat lei dego risttalaččat geat addet iežaset Ipmilii: Sii eai šat galgga beroštit dan máilmmis gos sii leat eallán ovdal, muhto hilgut máilmmi ja dan geahččalusaid. Seamma láhkái galge sámi mánát hilgut sin soga giela, máhtu ja árvvuid. Máŋggas dahke dan, ja dalle ledje oahpaheaddjit duhtavaččat singuin. Earát fas eai goassege vuollánan, dat guoskkai erenoamážit bártniide geat bohte boazodoalus ja doaresbealde dálonbearrašiin. Sii eai dohkkehan premissaid ahte lea dehálaš oahppat dárogiela ja skuvlapensuma, oažžut buriid árvvosániid ja leat skuvllas juohke beaivvi. Ja nu guhká go lei nu, de ii ábuhan vaikko maid skuvla dagai, ii ráŋggášteapmi ii ge bálkkašupmi skuvlla eavttuid mielde veahkehan, nu guhká go mánáin ledje áibbas eará árvvut. ¶
8. ja 9. luohkáin juhkkojuvvuimet kursaplánaid mielde dárogielas, eŋgelasgielas, duiskkagielas ja matematihkas. Eará fágain leimmet ovttas, seamma luohkás go álo leimmet. Formálalaččat galggaimet ieža válljet plána, muhto duohta dilis mearridii oahpaheaddji. Dattetge leimmet muhtimat geat vuostálasttiimet. Oahpaheaddji lei bidjan mu plána 2:i matematihkas, muhto mun gáibidin plána 3 ja ožžon dan. Lei nu ahte jus dus ii lean alimus kursaplána, de lei luodda giddejuvvon sihke gymnásii ja máŋga eará skuvllaide. Mu klássas ledje dušše moattis geat válljejedje alimus kursaplána, muhto K-luohkás lei eanas ohppiin kursaplána 3. Váldosivva dasa lei giella. Sin gaskkas, geat eai ipmirdan skuvlla giela go álge, eai lean gállis geat olle dan dássái ahte sáhtte birget alimus plánas. ¶
Dál áigi rievdadišgođii – áhčči humai ahte galggašin vázzit skuvlla. Mus ledje fuolkkit geat ledje vázzán skuvlla, vilbealli ja eanu. Mu váhnemat eaba diehtán nu ollu skuvllaid birra, eaba hupman makkár skuvlla berren vázzit. Dattetge movttiidahtiiga mu ohcat skuvllaid. Dihten ahte mii vihtta máná eat sáhttán buohkat eallit min šibitdálus, muhtimat fertejedje ohcat eará birgenvugiid. ¶
Eanas boazodoallománáin eai lean dalle dakkár ovdagovat, váhnemat sávve ahte sii galge báhcit boazodollui. Ja dát váikkuhii dieđusge sin skuvlamoktii. Eatnasat sis manne ruoktot go gerge vuođđoskuvllas, sii eai vázzán eambbo skuvlla. ¶
Ledjen gullan Kárášjoga gymnása birra, mii lei álggahuvvon dalle go mun álgen 8. luohkkái. Ja jurddašin ahte dat livččii geaidnu munnje. In diehtán eambbo maid áigon dainna. Muhto go gearggaimet nuoraidskuvllas, de leimmet njealjis Guovdageainnus geat vulggiimet njuolga Kárášjohkii. Ii lean nu álki johtit Kárášjohkii go dál, go sáhttá vuodjit váile guovtti diimmus. «Indre riksveg» ii lean vel gárvis, ja fertiimet johtit juogo Álttá ja Leavnnja bokte dahje Suoma bealde Anára bokte. 1972 álggahuvvui snowmobilruktu Kárášjogas Mázii, ja sáhtiimet mannat dainna go galggaimet ruoktot juovllaide. Lei dalle ain dan mađe unnán oktavuohta Guovdageainnu ja Kárášjoga gaskkas, ahte eat baljo lean gullan Kárášjot-suopmana ovdal go bođiimet dohko, ja dárbbašeimmet veahá áiggi hárjánit dasa. Go fas bođiimet ruoktot Guovdageidnui, geavaheimmet juo ođđa sániid, ja olbmot dáppe jerre maid mii logaimet, sii eai ipmirdan min nuorttabealde sámegiel sániid. ¶
Munnje dat lei vuosttaš háve go oppanassiige ožžon sámegiela fágan, ja oahppagohten čállit iežan eatnigiela ja oahppat doahpagiid mat čilgejedje dán grammatihkalaš vuogádaga. Sámegielas časke guokte luohká oktii, ovttain oahpaheddjiin, šattai issoras stuora joavku. Sámegieloahpahusa han šattai nuo ja ná. ¶
Sámegieloahpaheaddji lei Isak Østmo. Measta buot eará oahpaheaddjit ledje dážat ja rivggut Lulli-Norggas. Rektor ferte leat leamaš hui anonyma, go in muitte su nama ge. Muhto inspektevra dat lei Jon Eldar Einejord ((1)) . Son humai dalle dušše dárogiela. In diehtán ge ahte son lei sápmelaš. ¶
Ovdal go «Karasjok gymnasklasser med samisk» álggahuvvui lei máŋga jagi sáhka álggahit sámi gymnása. Muhto earret sámegielfága ii lean mihkkege sámi skuvla. Buot eará oahpahus lei dárogillii ja sisdoallu lei nugo buot eará gymnásain. Muhto mii oahppit eat duhtan dasa. Muhtin beaivi demonstreriimet. Dalle eat váldán oasi dábálaš oahpaheamis. Olles beaivvi humaimet dušše sámegillii, maiddái dárogiel oahpaheddjiide. Doalaimet appealla ja aviissat čálle dan birra.2 Min sámegieloahpaheaddji gal liikui dasa maid dagaimet, muhto buohkat eai liikon, lei oalle garra vuosteháhku, erenoamážit ohppiid gaskkas geat bohte mearragáttis. ¶
Vázzen gymnása beannot jagi, ja de heiten. Mus eai lean makkárge konkrehta plánat maid galgen dainna gymnásain, háliidin ruoktot ja in lean duhtavaš skuvllain. Ii lean dan dihte go ii mannan bures fágain. Dat lei muhtin lágan proteasta, muhto bođii hui fáhkkestaga. Mearridin ovttatmanu ahte mun manan ruoktot, ja de vulgen. Go heiten, de mannen njuolgga meahccái – bivden rievssahiid miehtá dálvvi. ¶
Boahtte skuvlajagi álgen fidnoskuvlii Guovdageidnui – mašiidna- ja mekanihkarsuorgi. Dán skuvllas lei vel unnit sámegiella go Kárášjogas. Bijaimet jearaldaga mii dat lea skuvllaid, mas lei sámi namma, muhto ii lean sámi sisdoallu. Jurddašeimmet jorggihit skuvlla sámi guvlui. Mis ledje álbmotčoahkkimiid (allmøte) skuvllas. Rektor geahččalii dirigeret min čoahkkimiid. Dalle mearrideimmet ahte rektoris ii galgan leat hupmanvejolašvuohta min čoahkkimiin. Gáibideimmet sámegiel oahpahusa ja sámegiel oahppogirjjiid. Gáibádusaid sáddiimet skuvlla stivrii. Muittán ahte sámegieloahpahus álggii gasku jagi, sáhttá leat leamaš min gáibádusa geažil. Muhto ii lean go válljenfágan eahkedis. ¶
Skuvlla maŋŋá ožžon barggu Biedjovákki ruvkkes. Bargen bargoneavvo- ja oasserádjosis, gos ožžon ávkki das maid ledjen oahppan mekánalaš oahpus. Dat bargu ii bistán go jagi, go dalle ruvke heaittihuvvui. ¶
Mannen dalle Hámmárfestii ja válden jahkebeali sveisenkurssa, ja dan maŋŋá fertejin soahtevehkii. Go gergen doppe álgen teknihkalaš fágaskuvlii Romsii, muhto mus lei eambbo miella bargat, ja go ožžon barggu Tromsø skipsverftas, heiten skuvllas dakkaviđe. Skiippabarggahagas ohppen hui ollu, earret eará ledjen «oppslager» dahje rávddi veahkkin ja ohppen dakkár árbevirolaš rávdebarggu. Muhto 1980:s reastaluvai fitnodat ja mun fertejin fárret fas. Dán háve fárrejin Hárštái, eará skiippabarggahahkii. Doppe bargen moadde jagi, muhto bargolihkohisvuođa geažil šadden buohccindieđihuvvon guhká ja mannen ruoktot Guovdageidnui. Máŋga jagi ledjen bargan govaiguin, ja dalle lei Guovdageainnu gilišiljus rabas virgi govvaprošeavttas. De heiten Háršttás ja bargen museas jagi. ¶
– Go museabargu nogai, de ožžon barggu nuoraidskuvlii 1985 álggus. Bargen doppe beannot jagi sullii bealle virggis, oahpahin eanaš matematihka ja luonddufága. Dat lei hui somás vásáhus. Fuomášin ahte mus ledje muhtin lágan attáldagat oahpahanbargui. ¶
Juo dalle go bargen nuoraidskuvllas ožžon moadde diimmu joatkkaskuvllas, ja 1986/87 bargen jagi doppe. Muhto dalle jámii mu áhčči ja fertejin váldit badjelasan dálu. Bargen logenáre jagi dállodoallin ovdal go vuollánin ja heaittihin eanandoalu 1998:s. Dan áigge mus lei measta juohke jagi unnit ahte eanet bargu joatkkaskuvllas maid, vuosttažettiin teknihkalaš fágat ja meahcástallanfága. Lean leamaš mielde hukset meahcástallanfága. Sáhttá dadjat ahte dan fágas leat guokte váldoulbmila: oahppit galget oahppat birget meahcis ja seammás várjalit luonddu. ¶
– Go vuosttaš háve álgen oahpaheaddjin, de mus ii lean go beannot jagi gymnása ja beannot jagi mekánalaš oahppu. De válden 1988:s boazodoalu fágakurssa privatistan. Go heaittihin eanandoalu lei mu jurdda váldit oahpu nu ahte sáhtten oažžut bistevaš oahpaheaddjibarggu. Vuos válden lohkangelbbolašvuođa privatistan. Muhto de ožžon fáhkkestaga olles barggu joatkkaskuvllas jagi. Maŋŋil lohkagohten matematihka Romssa universitehtas. Válden gal moadde eksámena, muhto in birgen dietnasa haga, go dalle sihke eamit ja nieiddaguovttos ledje seammás skuvllaid vázzime. Ja go dalle joatkkaskuvla fas fálai munnje barggu, de in sáhttán hilgut dan. Seammás go mus lei oassevirgi joatkkaskuvllas, lohken álgoálbmotoahpa Sámi allaskuvllas. Dat han lei hui miellagiddevaš oahppu. Ja de 2003:s ledje joatkkaskuvllas nu ollu ohccit ahte álggahuvvojedje guokte luonddudoalloluohká. De dárbbašii skuvla hirbmadit liigeoahpaheaddji luonddudoalus. Jagi maŋŋil dáhpáhuvai seamma fas, ja fertejin maŋidit lohkanplánaid vel oktii. ¶
Klemet ja oahppit Anniken Hætta ja Aslak Anders Hætta bidjet smáhkkomuora, sin duohken oahpaheaddji Inge Andersen. ¶
(Govva: SJSBS) ¶
Oaggunmátkkis boazodoalloluohkáin ja Anára Sámi Oahppoguovddáža guosseohppiiguin, jáhkkimis 2000:s. ¶
(Govva: Klemet I. Hætta) ¶
Sámi joatkkaskuvla ja boazodoalloskuvla lea áidna skuvla Norggas mas lea boazodoallooahppu. Dat mearkkaša ahte lea oalle unna fágalaš biras. Muhto sullásaš oahpahus lea sihke Suoma, Ruoŧa ja Ruošša bealde, ja iešguđetge skuvllas leat buorit ja geahnohis bealit. Danin oahpaheaddjit leat guhká jurddašan ahte berre leat eambbo ovttasbargu sámi joatkkaskuvllaid gaskkas. 1999:s ozai Lemet ruđa skuvllas ovdánahttinprošektii man ulbmil lei ovddidit ovttasbarggu eará skuvllaiguin. Vuosttaš háve ii ožžon, muhto jagi maŋŋil lei nubbi oahpaheaddji mielde ohcamis ja dalle oaččuiga veahá. ¶
– Álggiimet ovttasbargat Anáriin, maŋŋil bođii Lujávri mielde ja loahpas Johkamohkki. Golbma jagi oaččuimet ruđa dasa skuvllas. Álggos lei oktavuohta vuosttažettiin oahpaheddjiid gaskkas, muhto dađistaga šattai maiddái ohppiidlonuhallan. Dál min oahppit leat leamaš buot eará riikkain, ja sin oahppit leat leamaš dáppe. Ovttasbargu lea vuosttažettiin surggiid gaskkas mas oahpahuvvo luonddudoallu / boazodoallu. ¶
Iešguđet skuvllas lea sierra ovddasvástádus: Mis lea siidadoallu ja sámegiella, Anáris lea njuovvan ja biergo- ja guollebuvttadeapmi, Johkamohkis lea duodjeávdnasat bohccos ja Lujávrris lea ee. hearggástallan. Sis lea sierra skuvlasiida, juoga mii váilu eará skuvllain. Mii leat leamaš Anáris guokte vahku ja Ruoššas vahkku. Erenoamážit Ruošša-mátki lei hui mávssolaš ohppiide. Mii leat leamaš mearragáttis Suoma ja Ruoŧa bealde ohppiiguin. 2003 ozaimet mii njeallje skuvlla ovttas Interreg-prošeavtta, ja 2004:s oaččuimet 2,5 miljovnna ruvnno. Juohke skuvllas lea sullii bealle virgi dán prošektii. Ieš lean maŋimus jagi bargan hui ollu dáinna. Moai letne guokte oahpaheaddji geat letne juohkán 40 % virggi. ¶
Lemet lávus ovttas ohppiin Mikkel Isak I. Oskal ¶
(Govva: SJSBS) ¶
Ovttasbargu rájáid rastá: Lemet Lujávrris ovttas Anna Prahovain ¶
(Govva: SJSBS) ¶
Sámi joatkkaskuvlii lea hirbmat ávkkálaš ahte sis lea oahpaheaddji gii sáhttá oahpahit sihke árbevirolaš meahcásteami, teknihkalaš fágaid boazodoalus, matematihka ja mekánalaš fágaid. Buot dáid fágaid Lemehis leat leamaš diibmoplánas, ja dasa lassin lea leamaš oanehis áiggi sadjásažžan ee. eŋgelasgielas. Muhto máŋggabealat máhttu iešalddis ii atte formálalaš oahpaheaddjigealbbu. Danin Lemet oažžu ain bálkká gealbbohis oahpaheaddjin, ja oažžu barggu dušše jagi ain hávális. ¶
Ieš sus ii leat panihkka dan dihte. Jus lea bargu, de lea buorre, jus ii leat, de beassá studeret veahá fas. Sus leat ollu plánat, váldit fágareivve boazodoalus ja sveisejeaddjin, gárvvistit matematihka ja álgoálbmotoahpu. ¶
Ná guhkás olliimet go Lemet muitalii jagis 2005. Ja go Lemeha muitalus ii dalle čahkan Sámi skuvlahistorjjá 2. girjái, de dat lea vuordán dán rádjái. Ja fertiimet dalle ođasmahttit muitalusa. Go 2010 čavčča ohcen Lemeha, de gávdnen su ain Sámi joatkkaskuvllas ja boazodoalloskuvllas, muhto dán háve kursainspektevrra kantuvrras. Ja de son muitala: ¶
– 2006:s dárbbašii skuvla jagi sadjásaš oahpaheaddji mekánalaš fágain. Ja dat šattai guokte jagi, dan botta go mekánalaš fágaid oahpaheaddji lei skuvlla sadjásaš rektorin. De mus lei olles bargu fas. Go dan gergen, de galggašin studeret, muhto de šattai eará bargu skuvllas. Sii falle munnje bealle virggi boazodoallooahpus, ja dasa lassin oahpahin datakurssaid ja bargen HMS:in (Helse-miljø-sikkerhet, Dearvvašvuohta-biras-sihkkarvuohta). Dakkár kombinašuvdna mus lei guokte jagi. De kursainspektevrras galggai leat jagi virgelohpi, ja mun ožžon dan gaskaboddosaččat, seammás go mus lea ain HMS-bargu ja oahpahan boazodoallosuorggis. ¶
Boazodoallooahpu riikkaidgaskasaš ovttasbargu ii leat doaibman nu bures muhtin jagiid, muhto dál mii leat álgán fas, ja buot njeallje riikka leat mielde. Dál dat gohččoduvvo BEBO – Boazodoalloealáhusa boahtteáiggi ovdáneapmi. Ii leat šat dušše skuvllaid ovttasbargu, muhto ealáhus lea maid mielde. Mus livččii miella joatkit dan barggu, muhto lea váttis go in dieđe man guhká mus lea bargu. ¶
Sámi joatkkaskuvllas ja boazodoalloskuvllas lea measta álo leamaš rávesolbmuidkurssat, muhto lea leamaš ja lea ain váttis plánet dákkár kurssaid. – Dat manná kurssas kursii, mis váilo ain strategiija ovddosguvlui. Ja kursaossodagas, dahje resursaguovddážis, eai leat sierra oahpaheaddjit. Dat mearkkaša ahte mii fertet iešguđet kursii juogo geahččalit oažžut oahpaheddjiid joatkkaskuvllas, dahje ohcat olggobealde olbmuid oahpahit. Ja go mii háliidit lágiidit muhtin kurssa, de fertet vuos ruhtadit dan. Ja go leat viimmat ruhtadan ja leat gearggus álgit, de sáhttá leat gasku skuvlajagi. Dalle ii leat beare gávdnat oahpaheddjiid geain lea gelbbolašvuohta oahpahit fága, ja áinnas sámegillii. ¶
Maŋimus jagiid leat leamaš ollu datakurssat, go dat lea dakkár maid buohkat dál fertejit máhttit. Lea leamaš erenoamáš ollu boazodoallit dain kurssain, ja mis lea maiddái leamaš sierra seniorkurssat penšunisttaide. ¶
Lea ain stuora dárbu lágiidit sámegielkurssaid, sihke čállinkurssaid sámegielagiidda ja kurssaid dárogielagiidda. Galggašii leat stipeanda, nu ahte buohkat geat dárbbašit besset vázzit kurssa ja besset váldit friddja barggus dan botta. ¶
Dađe bahábut ii oro rávesolbmuidoahpu dilli buorráneame. Dál lean juste ožžon plána hukset ođđa joatkkaskuvlavisttiid, muhto eai leat dan oktavuođas jurddašan ge resursaguovddážii sadji. ¶
Ovdal go dát girji prentejuvvo lea skuvlajahki 2011/12 álgán, ja maid Lemet bargá dál? Vuosttaš geardde máŋgga jahkái sus eai leat fásta diimmut joatkkaskuvllas. Áidna šiehtadus mii sus lea skuvllain lea ahte son galgá váldit muhtin luohkáid mielde meahccái oahpahit meahcásteami. Maid son áigu dálle? ¶
– Joatkkaskuvllas lea plánat fállat rávesolbmuidkurssa sveisemis ja dihtorbarggus, ja soaittán sáhttit dahkat juoidá das. Lean maiddái ieš jurddašan ráhkadit kurssaid mas nuorat ohppet mo birget meahcis. Oainnán ahte sihke sámi ja dáža nuoraid dál dárbbašit dan. ¶
Háliidivččen man nu láhkái joatkit riikkaidgaskasaš ovttasbarggu. Go sámit orrot njealji riikkas, de lea nu ollu mii gesset sin iešguđetge guvlui, ja lea váttis doalahit oktasaš sámi kultuvrra ja doaimmaid. ¶
– Na ba studieplánat? Goas don oaččut formálalaš oahpaheaddjigealbbu? ¶
– In dieđe ollen go goassege dohko, muhto in leat vel áibbas gidden uvssa. Lea ollu maid háliidan oahppat, áiggun dál ohcagoahtit makkár vejolašvuođat leat. ¶
((1)) Jon Eldar Einejord (1939-2007) barggai Kárášjoga gymnásas / Sámi joatkkaskuvllas 1969–1997, 1975 rájes rektorin. Son lea čállán artihkkala Sámi skuvlahistorjá 3-girjjis. ((2)) Geahča fáksimiila Ságat-aviisas, Sámi skuvlahistorjá 2. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Anny Balto Somby lea riegádan 1952:s ja bajásšaddan Kárášjogas. Son váccii joatkkaskuvlla Girkonjárggas ja Kárášjogas ja buohccedivššárskuvlla Hámmárfeasttas, mas gearggai 1982:s. De son barggai guokte jagi buohccedivššárin Kolvereidas Trøndelagas, dan maŋŋá son lea bargan Kárášjogas. Doppe son lea bargan dearvvašvuođaguovddážis, ruovttubuohccedivššárin, ja maiddái bargan borasdávdasearvvis (Kreftforeningen). 1995 rájes son lea leamaš Sámi joatkkaskuvllas Kárášjogas, gos son lea oahpahan dearvvašvuođa- ja sosiálafága vuođđokurssa ja veahkkedivššár ja ambulánsa joatkkakurssa. Dan botta son lea gazzan pedagogihkkaoahpu ja máŋggakultuvrrat áddejumi. ¶
– Mun ledjen nu gohčoduvvon márkančivga. Ruovttus hálaimet eanaš sámegiela, muhto mis ledje ollu dárogielat ránnját. Stohken dárogielat mánáiguin ja máhtten oalle bures dárogiela ovdal go álgen skuvlii. Dat mearkkaša ahte áddejin ja hállen, vaikko ii lean áibbas grammatihka mielde. Ledjen dálonmánáid klássas ja mis ledje dušše dárogielat oahpaheaddjit. Oidnen man váttis dilli lei mánáide geat eai máhttán go sámegiela. Máŋggas čuldojuvvojedje, fertejedje vázzit guokte jagi vuosttaš luohkás. ¶
Go gergen vuođđoskuvllas, de ii lean vel joatkkaskuvla Kárášjogas. Danin álgen Girkonjárgga gymnásii ja vázzen vuosttaš jagi doppe. Go jagi maŋŋil álggahuvvui Kárášjoga gymnása, de fárrejin ruoktot ja vázzen guokte maŋimus jagi dáppe. ¶
Girkonjárggas fuomášin man ollu negatiiva oainnut dan áigge ledje sámiid vuostá. Lei miessemánu 1. beaivvi ja mun ledjen čiŋadan nu fiidnát go sáhtten sámegávttiin ja vázzen «1. mai-toga» . Lei suorggahahtti vásihit ahte gehčče ártegit munnje ráiddus gávtti dihtii. Girkonjárgga gymnásas in ožžon sámegiela fágan. Go ledjen juo geargan vuosttaš jagi sámegiela haga de in válljen sámegiela Kárášjogas ge. Máŋga jagi maŋŋil válden joatkkaskuvlaeksámena sámegielas, muhto in čále nu njuovžilit. ¶
Finnmárkkus ledje ovdal sihke doaktárat ja buohccedivššárat dábálaččat Lulli-Norggas eret, ja máŋggas ledje dušše leamaš moadde jagi dahje vel oanibut davvin. Máŋgga sámi guovllus eiseválddit eai váldán ovddasvástádusa lágidit dearvvašvuođabálvalusaid, muhto Sámemiššuvdna dat huksii ja hálddašii buohccestobuid ja eará dearvvašvuođaásahusaid. Muittán ahte mu mánnávuođas ledje dušše rivgut geat barge buohccedivššárin Kárášjogas. Ja dat rivgut bovde min dohko Sámemiššuvnna buohccestohpui doallat nu gohččoduvvon (nieiddaidsearvi) doppe. Oaččuimet bolláid ja kakáo, mat dan áigge ledje albma herskkot. Ja de muittán ahte mis lei vuorbádeapmi miššuvnna várás. Sámemiššuvdna gáibidii ahte sin ásahusaid buohccedivššárat galge leat risttalažžan. ¶
Hámmárfestii álggahuvvui buohccedivššároahppu juo 1960:s, muhto vuosttaš logijagiid ledje unnán sámegielat studeanttat doppe. Vuosttaš sámi oahppan dearvvašvuođabargit bohte Kárášjohkii 1970-logu álggus. ¶
1980:s manai Anny Hámmárfestii vázzit buohccedivššárskuvlla. ¶
– Buohccedivššároahpus eat oahppan maidege sámi diliid birra. Eai ge oahpaheaddjit doppe diehtán nu ollu. Mus lei hárjehallanáigi Kárášjoga dearvvašvuođadivššára luhtte. Dan maŋŋá čállen skuvllas sámi buhcciid dili birra, muhto oahpaheaddji ii sáhttán dárkkistit dan, go ieš ii diehtán maidege dan birra. ¶
Dan áigge ii lean álki leat sápmelažžan Hámmárfeasttas. Álo lei diggon sámi áššiid birra. Ledje dábálaš oainnut ahte sámit ledje heajut go dážat. Vásiheimmet dávjá ahte sihke mánát ja rávesolbmot lohke . Muhto dan áiggi lei juste álggahuvvon Sámiid searvi Hámmárfeasttas, ja mun serven dohko. Doppe ledje mielde sihke sámit Sis-Finnmárkkus ja sámit Áltávuonas ja Sállannuori sulluin. Go gergen skuvllas háliidivččen ruoktot Kárášjohkii. Ieš livččen ožžon barggu, muhto mu isit ii ožžon, danin manaime álggos Trøndelágii, gos goappašat oaččuime barggu. Easka go Kárášjohkii álggahuvvui spesialistadoavttirbálvalus de oaččui isit maid barggu, ja fárriime Kárášjohkii, ja dáppe letne orron dan rájes. ¶
Go bargagohten Kárášjogas de lei juo eará dilli. Dál ledje eiseválddit váldán ovdasvástádusa dearvvašvuođabálvalusas. Buohccestohpu lei fylkka hálddus ja dearvvašvuođabuohccedivššár ja boarrásiidsiida ledje gieldda hálddus. Dalle ledje juo ollu sámit geat barge doppe. Ieš bargen guhká buohcceossodagas ja ruovttubuohccedikšumis, buohccedivššárin ja ossodatjođiheaddjin. ¶
– Vaikko ovdal ledje unnán sámit geain lei formálalaš dearvvašvuođaoahppu, de ledje dattetge sámit geat máhtte veahkehit buhcciid. Kárášjogas ledje muhtin olbmot geat máhtte buoridit. Sáhtte vara bissehit, spárttuid váldit eret ja dálkkodit eksema. Ledje muhtin čiegusvuođat, nu ahte in dieđe juste mo sii dahke, muhto geavahedje goit gunaid spárttuid vuostá ja bihka eksema vuostá. ¶
Bealljebákčasa vuostá geavahedje sávzzaullu ja beatnatguolggaid. Čalbmevearkka vuostá galggai bassat guččain ja ájačáziin. Gáhčči lei buorre háviid vuostá ja sieđgaostu nuorvvu vuostá. ¶
Olbmot sáhtte mannat guhkás vai beassat buoremus buorideddjiid lusa. Muittán ahte mu nuorravuođas ledje muhtin beakkán buorideaddjit Deanus, ja olbmot sáhtte mannat Kárášjogas gitta Deanodahkii ja Juovlavutnii. ¶
Dearvvašvuođabargiide lea dehálaš diehtit ja váldit vuhtii ahte sámi guovlluin lea ain ealli eahpeformálalaš dearvvašvuođaárbevierut. Danin lea vejolaš ahte buohccit maiddái ohcet veahki guvhlláriin dahje buorideddjiin dearvvašvuođaásahusaid olggobealde. Ovdal dat lei dakkár čiegus ášši maid buohccit eai duostan muitalit doaktárii eai ge buohccedivššárii. Muittán ahte 1980-logus bovdii Sámi doaktáriid searvi buorideaddji Valle Fanasgiettis sin čoahkkimii ja dalle mii hállagođiimet jitnosit dan birra. Dan maŋŋá duste maiddái eará dearvvašvuođabargit hállat dan birra. ¶
1995:s jerre joatkkaskuvllas sáhtán go mun álgit dohko dearvvašvuođafágaid oahpaheaddjin. Gažaldat bođii hui vuohkkasit munnje, go ledjen ožžon čielgeváttuid máŋga jagi buohccedivššárbarggu maŋŋá, ja livččii váttis munnje joatkit dakkár barggus. ¶
Sámi joatkkaskuvllas ledje leamaš dearvvašvuođa- ja sosiálafágat juo 1982 rájes. Álgojagit dat lei oassin 2-jagáš , mas 2 jagis oahppit ožžo dearvvašvuođa- ja sosiálafága vuođđokurssa ja dábálašfága vuođđokurssa. Dat ii bistán guhká, farga šattai buiga dearvvašvuođa- ja sosiálafága vuođđokursa. Maŋŋil bođii veahkkedivššár JK1 ja fas veahkkedivššár JK2. Oahpaheaddjit geat leat leamaš dán suorggis leat sihke sámit ja dážat, muhto dat geat bohte olggobealde ledje ovdal bargan dearvvašvuođabálvalusas sámi guovlluin ja ledje integrerejuvvon sosiálalaččat ja dađistaga maiddái gielalaččat. Dál mii leat njeallje oahpaheaddji dearvvašvuođaossodagas. Guovttis máhttiba bures sámegiela, ja sáhttiba geavahit dan buot oktavuođain. Guovttis fas máhttiba oalle bures, muhto eaba geavat giela oahpahusas. ¶
Dearvvašvuođa- ja sosiálafágaoahppit Laila Labba ja Per Egil Kroken ovttas oahpaheddjiin Mary Helene Stueng. ¶
(Govva: Svein Lund) ¶
– Álggu rájes lea leamaš sihke sámegielat ja dárogielat oahppit, ollu sámegielat oahppit, ollu dárogielat sámit, maiddái rivgooahppit, muhtimat Lulli-Norggas eret. Muhtin jagiid mis leat maiddái leamaš sámi oahppit Suoma bealde, geat eai leat máhttán nu ollu dárogiela. Nu ahte dovddan ahte duođaid dárbbašan goappašiid giela go barggan oahpaheaddjin. Dávjá lean ferten geavahit guokte giela bálddalágaid, ja ferten mieđihit ahte dat gáibida ollu návccaid. Go oahpaheaddji ieš ii leat oahppan fága sámegillii, de lea váttis gávdnat sániid sámegillii. ¶
– Dearvvašvuođaoahpahusas mii leat deattuhan maid dearvvašvuođabargit geat galget bargat sámi buhcciiguin berrejit diehtit vai gulahallat bures. Ovddamearkka dihte mo diehtit mieđiha go buohcci vai lea go son duođaid nuppi oaivilis: Dáža birrasis, ja oahppogirjji mielde, de dulkojuvvo dábálaččat nu ahte jus buohcci lea jávohaga, de mieđiha. Muhto nu ii leat sámi árbevierus, jus lea jávohaga, de dávjá mearkkaša ahte ii mieđit. Sáhttá maiddái leat váttis dearvvašvuođabargiide dulkot vástádusaid nugo «a-a» ja «m-m» . ¶
Borramuš lea hui dehálaš dearvvašvuhtii ja sámi buhcciide lea dehálaš ahte sii ožžot borramuša maid dovdet ja liikojit. Dat buorida loaktima ja dainna maiddái dearvvašvuođa. Ovdal lei nu ahte boares olbmot eai lean hárjánan borrat šattuid, dál leat measta buohkat hárjánan dasa. Dearvvašvuođaguovddážis sii leat dál ollu čeahpit go ovdal beroštit das maid buohccit háliidit borrat. ¶
Dearvvašvuođaoahppu čuovvu našunála oahppoplánaid, mat leat seamma miehtá Norgga. Ja go našunála oahppoplánat rievdaduvvojit, de fertejit sámi skuvllat čuovvulit. 1999/2000 iskkai Sámi Instituhtta mo Ođastus 94 lei váikkuhan sámi joatkkaskuvllaide, ja Anny lei daid gaskkas geat muitaledje dutkiide mo dilli lei dearvvašvuođa- ja sosiálafágain. Oahpaheaddjit muitaledje ahte oahppoplánat eai namuhan sámiid erenoamážit, muhto baicce deattuhedje . Nuppi dáfus deattuhuvvui kultuvra, ja Sámi joatkkaskuvllas oahpaheaddjit válljejedje dulkot dan buoremus lági mielde nu ahte sámi guovlluin galgá sámi kultuvra leat vuođđun. ¶
Muhto vaikko oahppoplána lei rabas nu ahte sámi joatkkaskuvllas sáhtte dulkot dan iežaset vuogi mielde, ii lean oahpaheddjiid mielas dohkálaš ahte eai namuhan sámiid ja sámi buhcciid dárbbuid oppanassiige. Go miehtá riikka sáhttet dearvvašvuođabargit deaivvadit sámi buhcciiguin, ja dalle dárbbašit diehtit maid berrejit dahkat váldit sin dárbbuid vuhtii. Danin namuhedje oahpaheaddjit SI-raportta mielde áššiid mat galggašedje leat mielde oahppoplánas: «Ovttasbargovuogit ja gulahallan, giela mearkkašupmi, sámi historjá, dulkka geavaheapmi, sámi biebmoárbevierut, árbevirolaš sámi dikšun- ja fuolahusvuogit , mo sámit celket dovdduid, sámi árvvut, kodat ja kulturerohusat.» ((1)) ¶
Oahpaheddjiid mielas dat berre leat mielde našunála oahppoplánas, jus dat šaddá mielde, de ii lean sin mielas dárbu ráhkadit sierra sámi oahppoplána dearvvašvuođa- ja sosiálafágain. Nu lei dilli go sii muitaledje 1999:s. ¶
– Ozaimet ja oaččuimet ruđa skuvlla FoU-bušeahtas heivehit oahppoplána sámi diliide. Bargagođiimet dainna, muhto eat joavdan nu guhkás dainna ovdal go heaittihuvvui veahkkedivššároahppu, ja de bođii fas ođđa oahppoplána, «Máhttolokten» . Ja ferten dadjat ahte skuvlaeiseválddit eai leat váldán sámi oahpaheddjiid oainnu vuhtii. Ii ge Máhttoloktema mielde leat mihkkege sámiid birra našunála oahppoplánas, eat ge ožžon sierra sámi oahppoplána. Ja go ii leat oahppoplánas, de eat ge sáhte čujuhit dasa ja gáibidit ahte dat boahtá mielde oahppogirjjiide. ¶
Oahppogirjjiid birra muitaluvvui SI- raporttas ahte eai lean sámegiel girjjit, eai ge lean sierra girjjit sámi fáttáid birra. Dábálaš fágaoahppogirjjiin gal ledje moadde linjá sámiid birra, muhto dávjá nu boastut ahte lei vearrát go ii mihkkege. Oahpaheaddjit ledje danin ieža čohkken pearpma mas ledje dakkár dieđut maid dárbbašedje oahpahusas. Sin mielas ii lean dárbu ráhkadit sierra sámi oahppogirjjiid, muhto háliidedje fáddágirjjiid sihke sámegillii ja dárogillii fáttáid birra: Sámi borramuš, anatomiija, sámi kultuvra ja dearvvašvuođadoaibma, dulkon ja giellavuoigatvuođat, sámi álbmotdálkasat. ¶
– Leat boahtán moadde girjjáža dáid fáttáid birra: sámi borramuša institušuvnnas ((2)) 2, guvhlláruššan ((3)) ja sámegiel oahppogirjjáš dearvvašvuođabargiide ((4)) . Leat maiddái boahtán moadde sátnegirjjáža ((5)) . Muhto ain fertet geavahit eanet dárogiel go sámegiel girjjiid. Vuosttažettiin mii dárbbašit girjjiid fuolahusa ja dikšuma birra, ja erenoamážit sámi buhcciid várás. Mii geat dál bargat sáhttit ovdanbuktit iežamet máhttu, muhto dat lea dušše min duohken. Mii geavahit iežamet ovdamearkkaid, muhto jus lea olggobealde oahpaheaddji de sus ii leat veahkki. Mii oahpaheaddjit eat astta bargat oahpponeavvuiguin. Go mii čađahit oahpahusa, de lea eambbo go doarvái midjiide. Dál ii ovttasge oro leame ovddasvástádus dasa ahte mii oažžut oahppogirjjiid. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
Ole Henrik Magga, Guovdageaidnu 2008 (Govva: Svein Lund) ¶
Ole Henrik Magga lea riegádan 1947:s ja bajásšaddánÁvževuomis Guovdageainnus. Son lea vázzán vuođđoskuvlla Guovdageainnus ja Kárášjogas, gymnása Askeris ja lohkan realfágaid ja sámegiela Oslo universitehtas. Son válddii magistergráda 1976:s ja doavttirgráda 1986:s. Son oahpahii sámegiela Álttá oahpaheaddjiallaskuvllas 1975–77. 1977-87 barggai Sámi Instituhtas. 1987:s šattai Oslo universitehta professor, ja 1990 rájes sus lea leamaš virgi Sámi allaskuvllas. Doppe son maiddái jođiha dutkanprográmma Ealát, boazodoalu ja dálkkádatrievdadusaid birra. Magga lea leamaš Norgga Sámiid Riikkasearvvi jođiheaddji 1980-85, Sámedikki presideanta 1989-97, Máilmmi Kultuvra- ja Ovdáneapmekommišuvnna lahttu 1993–95, ON Eamiálbmotáššiid Bissovaš Foruma ovdaolmmoš 2002–2004 ja Norgga dutkanráđi váldostivralahttu. Dál son lea Finnmárkkukommišuvnna láhttu. ¶
Jahki 1997 lea báhcán muitin veara jahkin sámi skuvlahistorjjás. Dalle gárvánii ja dohkkehuvvui sámi oahppoplána 10- jagi vuođđoskuvlla sámi oahppoplánat mii leai ovttadássásaš skuvlaplána riikaviidosaš plánain. Mo diet plána bođii áigái ja makkár vuođđu adnojuvvui plána ráhkadeamis, ánssášivččii duođai hui dárkilit iskojuvvot. Dan in áiggo dás bargat. Áiggun duššefal oanehaččat muitalit plánabarggu birra nu go ieš vásihin dalle Sámedikki presideantan. ¶
Jura oahpahus leai vuosttaš politihkkasuorgi mas eiseválddit dakkaviđe maŋŋil 2. máilmmisoađi dovddahedje ahte áiggošedje buoridit dábiideaset. Ja Sámekomitea attii ain buoret doaivagiid iežas earenoamáš čielga árvalusaidisguin jagis 1959. Muhto dat fámut mat guhká ledje goahcan sámi ovdáneami, eai lean eisege jávkán. Dat doibme ain dovdomassii. ¶
Oahpahusministtar Gudmund Hernes rámiduvvui doaimmalaš ministtarin ((1)) ja čielga jurddašeaddjin ja nuppástuhtii Norgga skuvllaid 1990-jagiin, masa gulai Ođastus 97 man oassin sámi oahppoplánabargu leai. Muhto sámi skuvlapolitihkas gárttai Hernes vuorddekeahttá bahámus čuolggun go son ii háliidan makkárge sámi skuvlaplána. Muhto plána ráhkaduvvui goitge ja dohkkehuvvui – Hernesa dáhtu vuostá. Su jurdaga mielde galggai gal sámi kultuvra «beassat» ovdánit ain Norggas. Nu goit ieš čálii. Su maŋisboahtti ministtarstuolus, Reidar Sandal ((2)) , leai dat gii oaččui sámi oahppoplána sadjái buot váivviiguin maid dat mielddisbuvttii barggu dáfus ja politihkalaččat. ¶
Go jurdila man nannosit sámi álbmoga vuoigatvuođat deattuhuvvojedje 1980-jagiin sihke vuođđoláhkalasáhusain 1988:s ja Sámedikki ásahemiin, de neaktá áibbas imašin ahte nu olu fámuid ja searaid dárbbašeimmet atnit ovdal go oaččuimet áigái ođđaáigásaš oahppoplána. Vuođđoskuvlla oahppoplána han lea duođai kultuvraovdáneami vuođđogeađgi ja vuođđolága §110A han galggai mahká jura dan ovdáneami suodjalit. ¶
Oahppodárbbut leat min servodagas rievddadan áiggiid mielde. Bivdoservodagas leai oahppan seamma go bargan. Mánát ohppe barggu bokte. Skuvlaoahpahus bođii olggobealde ja olggobeale álbmogiid dárbbuid vuođul. Sii han háliidedje ja dárbbašedje siviliseret sámiid ja dahkat sin kristtalažžan. Ruoŧa gonagasa Kárral IX ráđđehusašáiggi 1600-jagiid álgogeahčen rievidedje eiseválddit sámi gánddaid ja geahččaledje doalvut sin Uppsalai ja doppe bágget sin lohkat báhppan. Dat ii lihkostuvvan. Gánddat báhtaredje eret dien bálgás, vaikko livččii man buorre leamaš. Johan Skytte jagi 1632 ásahan skuvla Livččus ((3)) (Skytteanska skolan) duddjui ahte 14 sámi gándda čálihuvvojedje Uppsala universiteahta studeantan 89 jagis, jagiid 1633–1722. Maŋŋil ásahuvvui Ruoŧa beale sámi mánáide skuvla mii leai buoret go muđui ruoŧŧelaš álbmoga mánáidskuvla. 1800-jagiid loahpas ja earenoamážit 1900-jagiid álggus bázahalle fas sámi skuvllat. Muhto liikká lea vel otná beaivvi ge Ruoŧas sierra skuvla sámi mánáide. ¶
Norggas fuolaheigga Thomas von Westen ja Knud Leem 1700-jagiin ahte muhtun sámit ožžo oahpaheaddjeoahpa. Muhto diet barggut nohke jođánit. Ja 1800-logu nuppi bealis álggii dáruiduhttin. ¶
1898-jagi gohččun «sámi ja láddelaš giela geavahusas veahkkegiellan vuođđoskuvlla oahpahusas» ásahii dáruiduhttinvuoiŋŋa ja -vuogi man mielde dárogiela geavahusa ovddas máksojuvvui buoret bálká oahpaheddjiide ja sámegiela geavahus hehttejuvvui garrasit. Oahpaheaddjit šadde dien stuora našunála ášši sárdnideaddjin ja soalddáhin. Sámiid vuostálastin doddjojuvvui spáitilit. Sámegiela geavahus gildojuvvui. Gielddus heaittihuvvui easka 1959-jagi álbmotskuvlalágain ja go Stuoradiggi 1963:s meannudii Sámekomitea evttohusa (mii leai válbmejuvvon 1959:s). Dáruiduhttinpolitihkka joatkašuvai goitge 1970-jagiid rádjái. ¶
Maŋŋil go Norgga riikkaviidosaš skuvlalávdegoddi «Samordningsnemnda for skoleverket» jagis 1948 leai geažuhan ođđa skuvlapolitihkalaš geainnu, de duostagohte fas sámit ovdanbuktit iežaset sávaldagaid ja dárbbuid skuvlla hárrái. Álggus fertejedje čájehit ahte sámegiela geavahus leai pedagogalaččat anolaš, čujuhettiin UNESCO-ávžžuhusaide mat čielgasit rávvejedje atnui váldit unnitálbmotgielaid oahpahusas. ((4)) ¶
1950- ja 1960-jagiid sámekonferánssat čuoččuhišgohte ahte sámegiella lea dárbbašlaš oahppat ii duššefal veahkkeneavvun, muhto giela iežas árvvu dihte. Ja veahážiid veahážiid gullogohte oahpaheaddjit maid. Davviriikkalaš sámi oahpaheaddjičoahkkin Mázes 1965:s doarjjui ollásit dán maid seamma jagi Deanus dollojuvvon sámekonferánsa leai cealkán: ¶
Konferánsa atná hui dárbbašlažžan ahte buot sámi mánát ja nuorat buot golmma davviriikkas besset oahppat ovddidit eatnigielaset ja oahppat iežaset kultuvrra ja iežaset álbmoga historjjá birra. Dát guoská sihke vuođđoskuvlii ja alit vuođđooahpuid skuvllaide. ¶
Go vuođđoskuvlaláhka divvojuvvui jagi 1959, de beasai sámegiella oahpahuvvot skuvllas lágalaččat. Sámegiella álgooahppu álggahuvvui 1967 rájes. ¶
Go Sámi oahpahusráđđi (SOR) vuođđuduvvui 1976:s, de šattai sámi skuvlaáššiid bargu systemáhtalaččabun go goassege ovdal. Vuođđoskuvlla láhkamearrádusat mánáid giellavuoigatvuođaid birra rievdaduvvojedje ja buoriduvvojedje dađistaga jagiid 1975, 1985 ja 1990. ¶
Sámegiela oahpahusa váldoággan leai dan rádjai duššefal pedagogalaš. Ja skuvlla sisdoallu muđui ii baljo guoskkahuvvon. Ii lávdegoddige, man namma lei «Skolens Innhold» , mii gieđahalai skuvlla sisdoalu, ja man Reidar Marmøy jođihii, beroštan olus earás go giellaoahpaheamis, vaikko Stuoradiggi leai juo 1971–72 dáguhan ahte minsttarplána «várra ii deavdde daid gáibádusaid mat sámiin leat oahpahusa hárrái man vuođđun livččii sin iežaset giella ja kultuvra» . ¶
1987 rádjái leai oalle váttis álggahit digaštallama skuvlla ulbmiliid birra sámi mánáid hárrái. Ollu oahpaheaddjit ja váhnemat geat geahččaledje álggahit dakkáraš ságaid, šikkohalle «sámeaktivistan» ja soibmojuvvojedje leat áigumin politiseret skuvlla. Orui nu ahte doppe Oslos čilgejuvvui juogalágán objektiivvalaš duohtavuohta man mielde mii nai galggaimet eallit. Sihke oahpaheddjiide ja váhnemiidda lea dakkár dilli viehka eahpeoadjebas. Dan dihtii mii fertiimet geahččalit sihkkarastigoahtit ahte skuvlla sámegiela oahpaheami ja sámi árvvuid oahpaheami vuođđu galggai šaddat čielggasin. Vuođđun fertii leat láhka ja skuvlaplánat. Jurdda leai ahte oahpaheaddjit ja váhnemat eai galggaše šat dárbbašit doarrut beaivválaččat eai ge dovdat ahte sii leat lobihisvuođa ráji alde. Seamma geatnegasvuohta ja friijavuohta oahpahit sámi mánáide sámi árvvuid galggai leat mis go dáččain oahpahit iežaset mánáide dáčča árvvuid. Oaivvildeimmet ahte liikká lea vejolaš fuolahit buot mánáide ovttadássásaš oahpahusa. Ovttadássásašvuođa mii ii dárbbaš máksit ahte buot lea čuoggás čuoggái seamma ládje, leai juo Sámekomitea dáguhan 1959:s. ¶
Ođđa minsttarplána jagis 1987 leai dáid beliid váldán oalle duođalaččat. Doppe čuoččui ee. ná 5. kapihttalis: ¶
Skuvlafálaldat sámi mánáide atná vuođđojurddan ahte skuvla galgá leat servodaga lunddolaš oassin. Sámiid čearddalaš identiteahtta, man vuođđun leat kultuvrralaš ja sosiálalaš dilálašvuođat, duddjojit guovddáš oahppaneavttuid. Go skuvla atná vuođđun sámi kultuvrra, de dat nuppi bealis nanne ohppiid identiteahttadovddu ja iešluohttámuša ja nuppi bealis dat lea seailluheamen ja ovddideamen sámi kultuvraárbbi. ¶
M87:in bođii vuosttaš háve sierra sámi oahppoplánat muhtin fágain. Dat ledje risttalašvuohta, eŋgelasgiella, birasfága, servvodatfága, musihkka, duodji ja ruovttudoallooahppu. Plána ovdasánis čállojuvvui: «Sámi fágaplánat leat nubbin oassin minsttarplánii ja dat plánat leat heivehusat dábálaš plánain.» Liikká ii sáhttán dan áiggi gohčodit skuvlla sámi skuvlan. Moanat oahpaheaddjit ja váhnemat oaivvildedje ahte skuvla eanas sámi guovlluin leai duššefal dábálaš dáčča skuvlla kopiija, ja leai vel oalle heajos kopiija. ¶
Sámeráđđi ráhkadii oahpahuspolitihkalaš prográmma mii dohkkehuvvui jagi 1989. Ákkain ahte sámi álbmot lea eará álbmogiiguin ovttadássásaš gáibidii Sámeráđđi vejolašvuođa oahppat sámegiela sihke vuođđoskuvllas, joatkkaskuvllas ja rávis olbmuid oahpahusas, oktasaš sámi oahppoplánaid, oktasaš sámi oahpaheaddjeoahpu ja bákkolaš diehtojuohkima sámi diliid birra buot ohppiide buot davviriikkain. Earenoamážit galggai vuođđoskuvlla leat váldogaskoapmin sámegiela, sámi kultuvrra ja sámi servodateallima seailluheamis ja ovddideamis ja galggai Sámeráđi oainnu mielde dán vuođul váldit vára ja gaskkustit sámi kultuvrra ja sámi máhttovuođu. Vuođđoskuvlafálaldat galgá gárvvistit mánáid nu ahte sii galget leat doaibmi guovttegielalaččat ja dakko bokte sáhttit doaibmat sihke sámi ja eanetlohkoálbmogiid servodagas. Ovttasbargu eará sámiiguin ja eará eamiálbmogiiguin galgá leat vuođđogeađgin. ¶
Go Girko-, oahpahus- ja dutkandepartemeanta (GOD) hutkagođii skuvlaplánaođasteami 1992:s, de eai váilon cealkámušat sámi skuvllaid geatnegasvuođaid birra. Sámi gáibádusat ledje hui čielgasat ja Sámi oahpahusráđi barggu bokte leai sámi servodat oahppan olu skuvlapolitihka ja geavatlaš barggu birra. Ráđđehus ja Stuoradiggi orru maid cealkán oalle čielgasit dáid áššiid birra ja dan dihtii ledje olbmuin oalle stuora vuordámušat ođastanbargui. ¶
Departemeanta bovdii stuora konferánsii Osloi čakčamánu 1992:s gos leai oaivil ovdanbuktit evttohusa mo plána oktasaš oassi galggašii leat, namalassii dat oassi mii galggai leat sihke vuođđoskuvlla, joatkkaoahpu, ja rávisolbmuid oahpuid vuođđun. Moadde vahku maŋŋil biddjojuvvui stáhta oahpahuskántuvrraid háldui lágidit konferánssaid regiovnnain miehtá riikka. Sihke ohppiid, váhnemiid ja oahpaheddjiid organisašuvnnat bovdejuvvojedje ja nu maid rávisolbmuid oahpahusorganisašuvnnat. ¶
Sámi skuvlaorgánat fuomášedje mii lea dáhpáhuvvamin go Sámi oahpahusráđđi bovdejuvvui Finnmárkku regiovdnakonferánsii. Sámi oahpahusráđi direktora Asta Balto čilgii dakkaviđe ahte Norgga ođđa sámepolitihkka galgá báidnit ođđa skuvlaplána ja son čujuhii Sámelága §1-1:ii. Guhkit nákkáhallan Sámi oahpahusráđi ja GOD gaskka álggii, muhto GOD ii orron áigumin mieđihit veahášge áigumušainis: Eai makkárge sámi oahppoplánat ovttaskas fágaide ja guhkkin eret vel ollislaš plána! Sámi mánáid dárbbut galge fuolahuvvot oktasaš skuvlaplána bokte. Sámi oahpahusráđđi beasai duššefal nammadit ovddasteaddji bargojovkui mii galggai ráhkadit prinsihpalaš álggaheami oktasaš plánaoassái. ¶
Sámediggi leai 1993:s doaibman vuosttaš válgaáigodaga ja dieđáhusastis Stuoradiggái (St. d. 52 (1992–93)), man ráđđehus fertii dahkat sámelága vuođul, leai ráđđehus cealkán ná Norgga sámepolitihka birra: ¶
Dán politihkas galgá Sámediggi, sámi álbmot válljen orgánan, leat buot deaŧalaččamus nevvodeaddji go politihka vuođđu galgá láhččojuvvot (s. 9). GOD sáddii suoidnemánu 1994 evttohusa gulahallamiidda mas ledje skuvlaplána vuođđojurdagat ja njuolggadusat. Dan rádjái ii lean Departemeanta muitalan ge Sámediggái maid sii leat bargamin! Plána vuođđooassi leai ráhkaduvvon dego Sámi oahpahusráđđi ja Sámediggi eaba oba gávdnoše ge. ¶
Gulaskuddancealkámušastis čujuhii Sámediggi skábmamánu 1994 sámepolitihka guovddáš prinsihpaide nu go vuođđolága §110A ja ILO eamiálbmotkonvenšuvdna jagis 1989 (namma oaniduvvo dás ILO–169) man Norga leai vuolláičállán jagis 1990. Sámediggi loahpahii iežas cealkámuša dáiguin sániiguin: ¶
Sámediggi ferte hui garrasit deattuhit ahte prinsihpat ja njuolggadusat maid Departemeanta lea ovdanbuktán, orrut leamen maŋoslávkin ovdalaš minsttarplána ektui. Jos Vuođđolága gáibádusat galggažit devdojuvvot, de ii leat doarvái dušše dat ahte láhččo sadji sámi kultuvrii ja sámegillii, muhto sámi kultuvra galgá oažžut guovddáš saji skuvlii. Dan dihtii fertejit ráhkaduvvot ollislaš sámi plánat dan vuođul mii dássážii lea dahkkon (gč. 1987-minsttarplána) (Sámediggeášši 44/94). ¶
Sámi oahpahusráđđi leai juo árrat 1994:s čujuhan 1987-minsttarplána buriid beliide ja gáibidan «sierra sámi plánaid» (reivves 04.02.1994). Departemeanta mokkárdalai, muhto mieđai goitge loahpas ahte sáhttá ráhkadit sierra plánaid ovttaskas fágaide sámi mánáid várás nu go sámegillii, duodjái, servodatfágaide, ruovttumáhttofágii, risttalašvuhtii, eaŋgalašgillii, luonddufágii ja musihkkii. ((5)) ¶
Muhto mokkárdallan leai golahan áiggi duššái nu ahte bargu dieiguin plánaiguin bođii johtui masa jagi maŋŋil go našunála plánaiguin. Sámi oahpahusráđđi barggai liikká hui buori barggu oanehis áiggis miessemánu 1. beaivvis juovlamánu 1. beaivái 1995 – duođai rámi veara bargu. Ii várra Ellen Inga O. Hætta, gii 1994:s leai álgán direktoran, eai ge su mielbargit oađđán olus dien áigodagas. ¶
Muhto rohpi ain váilui. Sámediggi deattuhii dien departementii giđđat 1995:s go leai sáhka dan stuoradiggedieđáhusas man Ráđđehus leai lohpidan plánabarggu birra. Ja vai Sámedikki oaidnu váldošii vuhtii stuoradiggedieđáhusa ráhkadanbarggus, sáddii Sámediggeráđđi cuoŋománu cealkámuša mas Ráđđi deattuhii prinsihppabeliid ja oktiigeassun čálii evttohusa mo ráđđehus berrešii čállit stuoradiggedieđáhusas, namalassii ná: ¶
Ráđđehus ((áigu)) atnit vuođđun vuođđolága §110A ja gaskariikkalaš konvenšuvnnaid maid Norga lea vuolláičállán ja daid prinsihpaid mielde mat leat čilgejuvvon St. dieđáhusas nr. 52 ja nu mo dán dieđáhusas lea čilgejuvvon oahpahusa birra go joatká barggu sámi mánáide oaivvilduvvon oahpahusa ulbmiliiguin, sisdoaluin, organiseremiin ja stivremiin. Galgá ráhkaduvvot sámi oahppoplána mii galgá doaibmat ollislaš rápman buot sámi mánáide olles riikkas. Dát bargu galgá bargojuvvot lagas ovttasbarggus Sámedikkiin, Sámi Oahpahusráđiin ja eará sámi orgánaiguin geain lea máhttu ja gelbbolašvuohta dán suorggis. Ulbmilin lea ahte sámi álbmot iežas orgánaid bokte, main Sámediggi álbmot válljen orgánan lea vuosttamužžan, galgá veahážiid veahážiid váldit badjelasas ovddasvástádusa sámi oahpahussuorggis. Sámedikki iežas vuoruheamit galget adnot vuođđun dán barggus. Ráđđehus ferte ovttas sámi orgánaiguin jeavddalaččat árvvoštallat olihuvvon bohtosiid ulbmiliid ektui ja dárbbu mielde ovdanbidjat Stuoradiggái doaibmaevttohusaid, juogo sierra dahje ovttas eará evttohusaiguin oahpahussuorggis, mat leat dárbbašlaččat bargguid nannema váras dán suorggis. ¶
Stuoradiggedieđáhus bođii giđđat 1995 (St. d. nr. 29 1994–95 «Om prinsipper og retningslinjer for 10-årig grunnskole – ny læreplan» ), muhto departemeanta ii lean váldán ollenge vuhtii Sámedikki evttohusaid ii ge gáibádusaid. Sámedikki lahtut ledje beahtahallan ja váivvis sihke bohtosiid ektui ja bargovugiid ektui dán áššis. Sámediggi jotkkii goitge ovdandoallat iežas oainnu ja doalai čakčat 1995 čoahkkima Girko- ja oahpahusdepartemeanttain sámi oahppoplána birra ja sámi sisdoalu birra mii galggai leat ollislaš plánas (gohčoduvvon «sámi stoalpput» ). Dán maŋit gažaldagas orui čoahkkimis šaddamin buori muddui ovttamielalašvuohta, muhto maŋit čoahkkimis leai Departemeanta guođđán daid jurdagiid maid mii leimmet ádden soahpamuššan. Dasa lassin anii Departemeanta ággan ahte Sámi oahpahusráđđi mahká leai singuin ovttaoaivilis. Sámi oahpahusráđi direktora cuiggodii Departemeantta ja deattuhii ahte sis ii lean leamaš mihkkege dahkamušaid dieinna áššiin. Mii sámi bealis leimmet duođai hirpmástuvvan ja várra eat nagodan čiegadit man bahčan mii válddiimet dien. Čoahkkin nogai hui fáhkka. Eanet ahte eanet orro vuođđoláhka, sámeláhka, stuoradiggedieđáhusat ja gonagasa sárdni Sámediggái gullamin eará máilbmái go dasa gos GOD leai. Maŋŋil lean ádden ahte ollugat departemeantta iežas ámmátolbmuin atne unohassan go fuomášedje mii leai dáhpáhuvvan. ¶
Gudmund Hernes finai su ministtaráiggis oktii Sámi oahpahusráđis. Dá son lea oahpahusráđi oahpponeavvočájáhusas ovttas Kristine Nystadain ja Ole Henrik Maggain. ¶
(Govva: Samisk utdanningsråd 20 år) ¶
Rollat molssošit jođánit politihkas. Reidar Sandal lei oahpahusministtar 1995-97. Badjelaš logi jagi maŋŋá son lei finánsalávdegotti jođiheaddji. Dá dearvvaha dalá finánsaministara Kristin Halvorsen, gii 2009:s šattai oahpahusministtarin. ¶
(Govva: Heiko Junge / SCANPIX) ¶
Muhto de molsašuvai GOD-ministtar. Reidar Sandal álggii juovlamánu 1995. Vuosttaš čoahkkimis juo Sandal dovddahii áibbas eará oainnu alddis go ovddit ministaris. Sandal bivddii njuolgut ándagassii dan ovddas mii leai dáhpáhuvvan. Ja oalle jođánit čielggai ahte son áiggui jeagadit Sámedikki ja ráhkadit sierra oahppoplána. Geassemánus 1996 ovdanbijai Sámediggi prinsihpalaš oahppoplánaráma man sisdoallu leai oalle seamma go dat maid Sámediggi leai ovdandivvon jagi ovdal. Borgemánu duođaštii Sandal reivves ahte Sámedikki váldovuoruheamit oahppoplánabargguin ledje departemeantta iežas vuođđojurdagiid mielde. Son celkkii maid čielgasit ahte Sámediggi galggai beassat aktiivvalaččat leat fárus suokkardeame plánaid ovdal go dat gárvvistuvvojit. Dát dagai áibbas ođđa dili. Bealistan in leat goassege vajálduhttán dien rehálašvuođa, rabasvuođa ja buori dáhtu man Sandal čájehii. ¶
Váttisvuohtan leai ahte plánaid gárvvistanáigemearit ledje gártan hui gáržin. Bargu leai garrasit maŋŋonan. Departemeanta fertii guhkidit áigemeari 1996 lohppii. Liikká šattai Sámi oahpahusráđđi doapmat issorasat maiddái dáinna plánaosiin. Mun ledjen ieš mielde hábmemin sámegiel teavstta plánaoassái man namma leai ¶
Prinsihpat ja njuolggadusat vuođđoskuvlaoahpahussii sámi oahppoplánaid mielde, mii leai čanusin plána oppalaš oasi ja fágaplánaid gaskka (ja dan dihtii gohčoduvvui «Broen» (Šaldi)). Muhto dien barggu mii barggaimet stuora iluin ja movttain. Viimmat beasaimet dovdat ahte min fámut adnojuvvojedje ávkkálaš bargui dan sadjái go golahit fámuid duššálaš doarrumii dakkár áššiid alde mat livčče galgan áigá juo čielgasat ja lunddolaččat dan vuođul mii leai dáhpáhuvvan 1980- ja 1990-jagiin. Áigi leai gáržon hirbmadit ja ollugat ledje šaddan oaffaruššat sihke nahkáriid ja bearašeallima barggu áigge. Buot vearrámus goitge orui mu mielas ahte sámi fágaolbmot, Sámedikki politihkkarat ja Sámi oahpahusráđi politihkalaš jođiheaddjit ledje šaddan gierdat dien rádjái ahte sin dulbme dakkárat geain ii lean fávdnát vuođđu árvvoštallat sámi skuvlla sisdoalu. Sin ágga leai duššefal politihkalaš fápmu – ii fal máhttu. Dat leai duođai leamaš oalle unohis dovdu. Muhto go plána dál orui šaddamin duohtan, de dat veahkehii min vajáldahttit. Stáhtaráđi persovnnalaš ovddasmoraš dan ovddas ahte bargu galggašii lihkostuvvat ja su persovnnalaš meannudanvuohki ja gulahallanvuohki dovdui midjiide litna vuoiddasin mii savvohii háviid. ¶
De bođii gažaldat: Na gos sámi fágaplánat galget adnojuvvot? Go Sámedikkis áddegođiimet ahte eai buot sámi mánát sáhte oažžut vuoigatvuođa geavahit plána, de árvaleimmet ahte plána galgá goit adnot «sámi giela hálddahusguovllus» man sámelága 3. kapihtal ( «giellaláhka» ) ráddjii dalle, namalassii gielddaid Guovdageaidnu, Kárášjohka, Deatnu, Porsáŋgu, Unjárga ja Gáivuotna. Stáhtaráđđi čuovvolii dien evttohusa 1997:s ja mearridii aitto nu. Sámediggi leai vuosttaš gii beasai diehtit. ¶
Ja de čuzii garradálki. Muhto diet «garradálki» ii livčče galgan eanet go spiella. Dan fápmu ii lean eará go logenáre sámiid vuostálasti Deanus geat dál ledje ožžon buori liibba fallehit. Ja falleheapmi gulastuvai mearkkašahtti viidát. Sii ledje duođai mediaid jiellahat. Velá akšuvnna birra nai mii galggai dollojuvvot Stuoradikki olggobealde, muhto mas ii šaddan ii mihkkege, muitaluvvui goappaš TV-kanálain mat dalle ledje. Olbmot geat muđui eai lean goassege beroštan sámi mánáid oahpahusas, daid searvvis maiddái Romssa universiteahta sámi dutkamiid njunuš antropologa, Per Mathisen, bealuštedje akšunisttaid olles iežaset ja Romssa universiteahta fágalaš namain. Sámi mánáid birra geaid dilli ii buorránan veahášge dieid plánaid mielde nu ahte livčče ožžon sámegieloahpahusa ja sámi kultuvraoahpahusa, ii gullon sátnegeahči ge. Áibbas nuvttá ákka ožžo vuostálastit dainna go plána sisdoallu ii lean heivehuvvon bures mearrádusain gos plána galggai doaibmat. Doppe ledje dajaldagat nu go «Oahpahus oppalohkái galgá ovddidit sámi identitehta.» (s. 60) maid leai álki fallehit. Dasa lassin dahkaludde vuostálastit ahte plána mearrida sámegiela bákkolaš fágan buohkaide hálddahusguovllus, mii ii lean duohta. Dan beali galge stivret eará mearrádusat. Sámi oahppolánas ledje vihtta molssaeavttu ja okta dain leai «Dárogiella vuosttašgiellan ... ohppiide geat eai dáhto oahpahusa sámegielas» (SOP s. 87). Okta molssaeaktun leai dárogiella vuosttašgiellan ja suomagiella nubbingiellan – maiddái dat sámegiela haga. Departemeanta rievdadii maŋŋil daid dajaldagaid maid ledje fallehan. Muhto vuostálastin ii dainna nohkan – ii goit dakkaviđe. Muhto áiggi mielde dat čáskkai ja olles vuostálastiid organisašuvdna nogai. ((6)) ¶
Sámediggi ja Sámi oahpahusráđđi gárttaiga čilget máŋgii vuođđojurdagiid man vuođul gáibideimmet ollislaš sámi oahppoplána. Daid čilgehusaid oažžu geardut sihke historjjálaš muitun, muhto maiddái dainna go dain veadjá leat ain árvu vel dál nai olu jagiid maŋŋil. Dás leat ovddemustá Sámedikki vuođđoákkat. ¶
Sámit lea nubbi dain álbmogiin geaid duovdagat leat Norgga stáhta vuođđun. Norgga stáhtas lea dan dihtii earenoamáš ovddasvástádus sámi kultuvrras ja dan ovdáneamis. Sámi mánáid vuoigatvuohta oažžut vuođđoskuvlafálaldaga iežaset kultuvrra vuođul čuovvu vuođđolága §110A:s mas leat dát sánit: Stáhta eiseválddiid geatnegasvuohtan lea lágidit dilálašvuođaid nu ahte sámi álbmot sáhttá sihkkarastit ja ovddidit iežas giela, kultuvrra ja servodateallima. Dasa lassin bohtet konvenšuvnnat ja gaskariikkalaš šiehtadusat maid Norga lea vuolláičállán, ee. ILO-konvenšuvdna 169. Kultuvrra seailluheapmái ja ovdáneapmái lea vuođđoskuvlla doaibma okta váldogaskaoapmin. Kultuvra lea viiddis doaba man ii leat álki ráddjet ja dan dihtii buot skuvlafágat guoskkahit kultuvrra – na juo visot skuvlla doaibma váikkuha kultuvrii go dat báidná buot doaimmaid. Dan dihtii kultuvrra ieš guđet osiid ferte váldit vuhtii guhkás olggobeallai ovttaskas fágaid. Oahppoplánaid hábmen, oahpaheddjiid skuvlen, oahpponeavvuid ráhkadeapmi, oahpahanvugiid ođasteapmi ja oahpahusa organiseren ferte maid váldit kultuvrra vuođđun. Sámi ja eará mánáid oahpahus galgá leat prinsihpalaš ovttadássásaš, muhto dan dihtii ii dárbbaš leat čuoggás čuoggái seamma. ¶
Skuvla galgá deavdit guokte dárbbu. Nubbi lea áimmahuššat álbmoga kultuvrra ja máhttovuođu buolvvas bulvii. Nubbi fas lea fuolahit juohke mánnái oahpahusa máná návccaid ja kultuvravuođu mielde. Sámi oktasaš máhtolašvuohta man dahket oktasaš árvvut, guottut, dieđut ja gálggat mat leat sámi servodaga dovdomearkkat, galgá leat guovddaš oassi sámi mánáid máhtuid ja oahpuid gazzamis. Min álbmoga earenoamáš dárbbut oahpahusa hárrái leat min historjá, dieđut, teknologiija, árvovuogit ja min sosiála, ekonomalaš ja kultuvrralaš dovdomearkkat obanassii (nu go lea čilgejuvvon ILO-konvenšuvnna 169 27. artihkkalis). Skuvla galgá láhčit doaimmas nu ahte guottut, árvvut, dieđut ja gálggat mat oktii dahket sámi gelbbolašvuođa, deattuhuvvojit earenoamážit go oahppofáttát ja bargovuogit válljejuvvojit. ¶
Giellaoahpahusa hárrái galgá vuođđoláhka áddejuvvot nu ahte juohke ovttaskas sápmelažžii galgá sihkkarastojuvvot oahpahus mii addá ollislaš sámegiel máhtu seamma dásis go dáža mánát galget máhttit dárogiela (ILO-169, art. 28 ja 26). Maiddái eará fágain go giellafágain galgá dát ulbmil vuhtii váldojuvvot, dainna go vuođđoskuvlla earenoamáš geatnegasvuohta lea hárjehit mánáid nu ahte máhttet ovdanbuktit jurdagiid ja dieđuid luonddumáilmmi ieš guđet beliid birra – dadjat juo oba kosmosa birra. ¶
Dan lassin galgá skuvla ieš ovddidit giela ja kultuvrra sihke ieš njuolga ja dasto velá nu ahte hukse ja ovddida ovttaskas ohppiid guottuid ja máhtuid mii vuorustis fas duddjo seamma guvlui. Dáruiduhttima guottut leat ain bárrahis eallimin, sihke diđolaččat ja olbmuid iežaset dieđikeahttá. Dát gáibida ahte skuvla addá earenoamáš buriid dieđuid ja áddejumi olbmuide dobbelii go skuvla muđui viggá, nu ahte mánát ja nuorat nagodit áddet iežaset dili sihke dálá áiggis ja historjjálaččat. Stuora hástalussan lea dat ahte skuvla galgá hukset guottuid ja addit giella-, servodat- ja kultuvramáhtu sámi nuoraide nu ahte sii nagodivčče eai duššefal atnit árvvus dan maid ovdalaš buolvvat leat oažžon áigái, muhto vai sii ieža nagodivčče nannet ja joatkit kultuvraárbbi huksema. ¶
Vuođđoláhka atná vuođđun ahte lea sámi servodat mii galgá sihkkarastojuvvot ja beassat ovdánit. Skuvlii máksá dát ahte sámi servodat galgá beassat váikkuhit skuvlla doibmii ja ahte skuvla fas bealistis galgá leat servodaga veahkkeneavvu servodaga ovdáneamis. Vaikko sámi servodat olu guovlluin lea cuovkanaddan lossa deattu vuolde, de dat ii rievdat geatnegasvuođa man birra Vuođđoláhka sárdnu, namalassii seailluheami, ođđasit huksema ja ovdáneami birra. Skuvlla vuosttamuš doaibman lea ráhkkanahttit ohppiid dán servodaga lahttun. ¶
Skuvla galgá hukset ja ovddidit sámi oktasaš kultuvravuođu. Muhto dat galgá maid váldit vuhtii ahte sámi álbmot eallá iešguđetlágán diliin maid leat historjjá dáhpáhusat duddjon. Earenoamáš dárbbašlaš lea ahte báikkálaš kultuvradovdomearkkaide sihke lullisámi, julevsámi ja mearrasámi guovlluin čáhkkejuvvo sadji skuvlla beaivválaš eallimis nu ahte dakko bokte nannejuvvojit buot oasit sámi kultuvrras. Oahpahus dán girjáivuođa birra ja positiivvalaš guottuid huksen dán dili hárrái galgá leat guovddáš ulbmilin skuvlafálaldagain sámi mánáide ja nuoraide. ¶
Sámi álbmot galgá oažžut seamma dássásaš vejolašvuođaid ohppui buot dásiin go earát Norggas. Dat duddjo ovttadássásašvuođa bargosajiin ja olles servodagas. Vuođđoskuvlafálaldat galgá ráhkkanahttit ohppiid nu ahte sii sáhttet doaibmat sihke sámi servodagas ja riikaservodagas. Sii galget šaddat doaibmi guovttegielagin nu ahte birgejit vaikko gos Norgga riikka rájiid siste. Ovttadássásašvuohta máksá maid ahte sámi mánát ja nuorat galget oažžut seamma vejolašvuođa go earát háhkat alit oahpa (nu go ILO-169 art. 26 dáhkida). Dát ii guoskka duššefal giellamáhttui, muhto maiddái eará máhtuide ja duogášdieđuid háhkamii. Skuvla galgá addit sidjiide bargoneavvuid maiguin sáhttet ceavzit buot hástalusain mat sin deaividežžet sihke kultuvradiliid dáfus ja birgejumi dáfus sámi servodagas ja riikaservodagas. Sámi oahppit galget maiddái oahpahuvvot doaibmat álbmotgaskasaš oktavuođain ja earenoamážit dakkár ovttasbargodoaimmain maidda sámi orgánat ja organisašuvnnat oassálastet. ¶
Vuođđoláhka cealká maid ahte «Stáhta eiseválddit» galget láhčit dilálašvuođaid nu ahte «sámi álbmot» (dárogillii gohčoduvvon «den samiske Folkegruppe» ) ieš galgá beassat sihkkarastit ja ovddidit iežas giela, kultuvrra ja servodateallima. Mii galget ieža duođas beassat guoddit ovddasvástádusa – dieđus dainna go duššefal sámit ieža sáhttet seailluhit ja ovddidit sámi kultuvrra. Ja dát fas váikkuha dasa mo servodat galgá organiserejuvvot ja mo ovddasvástádus galgá juogaduvvot. Dát mearrádus čilge jura dan iešmearrideami mii eamiálbmogiin galgá leat álbmogiidgaskasaš riektejurddašeami mielde. Dat máksá ahte mii ieža galgat, nu guhkás go leaš vejolaš ja dakkár orgánaid bokte mat dan nammii ásahuvvojit ja heivehuvvojit, beassat ieža mearridit maiddái dakkár áššiin main lea čiekŋalis váikkuhus alcceseamet ja boahtteáigáseamet (ILO-169, 27. art.). ¶
Norggas leat dilálašvuođat buorránan mearkkašahtti láhkái 1980-jagiid ja 1990-jagiid nu ahte sámit sáhttet váldit badjelasaset ovddasvástádusa iežaset áššiin buorebut go olu eará eamiálbmogat. Positiivvalaš ovttasbargu sámi eiseválddiid ja eará eiseválddiid gaskka lea juo duddjon, ja galgá ain duddjot, luohttámuša mii dahká vejolažžan juogadit doaimmaid sámi ja eará orgánaid gaskka boahtte áiggi. ¶
Ulbmiliid maid vuođđoláhka namuha, ferte oaidnit ovttas ollislaš govvan dan ektui makkár ovddasvástádus stáhta eiseválddiin lea muđui buot rikka áššiid hárrái. Dávjá lea nu ahte ovddasvástádus ii leat juogo sámi orgánaid okto dahje rikka orgánaid okto, muhto nu ahte beaivválaš diliin juogaduvvo ovddasvástádus daid gaskka dađi mielde makkár áššiin lea sáhka ja makkár orgánat ain gávdnojit suorggis suorgái ja áiggis áigái. ¶
Oahppa lea buot guovddášeamus gaskaoapmi mainna sáhttá láhčit ja válljet geainnuid ráhpis guovlluid ja áiggiid čađa olles álbmogii. Ja oahppu lea dat reaidu man sámi mánát ja nuorat dárbbašit jos galget birget sápmelažžan, riikka ássin ja máilmmiviidosaš servodaga lahttun. ¶
Oahppoplánabargu lihkostuvai ja prentejuvvui namain 10-jagi vuođđoskuvlla sámi oahppoplánat jagi 1997. Sámi oahpahusráđi bealde barggaiga Asta Balto (hálddahusjođiheaddji 1993 rádjai) ja Ellen Inga O. Hætta (hálddahusjođiheaddji 1994 rájes) earenoamáš buori barggu. Earret Reidar Sandala, gii leai ministtarin 1995 loahpa rájes 1997 lohppii, leai maiddái ekspedišuvdnahoavda Hanna Marit Jahr guovddáš olmmožin plánabarggus. Álggus Jahr barggai Hernesa vuoiŋŋa mielde, muhto dađistaga mieđihišgođii min ákkaide, nu go Asta Balto čállá artihkkalis Sámi skuvlahistorjá 2-girjjis. Ja Jahr oinnii loahpas makkár árvu min barggus loahpalaččat šattai. ¶
Oahppoplána barggus lea olu oahppat sihke Norgga oahpahuspolitihka ja sámepolitihka birra. Eanemus čalbmái čuohcci lea man guhkes gaskka leai čáppa sániid ja duohta máilmmi gaskkas. Orui muhtumin dego Girko- ja oahpahusdepartemeanta ii oba livččege gullamin Ráđđehusa hálddahussii. Vel Gieldadepartemeanta nai, mii leai Ráđđehusa «sámedepartemeanta» , orui gaskkohagaid imaštallamin dili. ¶
Nubbi imaš leai Sámi oahpahusráđi sadji, mii dalle leai departemeantta vuollásaš orgána. Vuos badjelgeahčai Hernes ja departemeanta Oahpahusráđi nu olu go sáhtii. Dasto vikkai Departemeanta geavahit Oahpahusráđi Sámedikki vuostá. Lihkku leai ahte Sámediggi ja Oahpahusráđđi gulahalaiga nu bures. Dat dagahii garrasit ahte boađus šattai nu buorre go šattai . ¶
Sámediggi oinnii áigá juo man deaŧalaš Sámi oahpahusráđđi leai skuvlapolitihkalaš barggus. Ieš dihten dan earenoamáš bures go ledjen leamaš juo 1976 rájis vuosttaš áigodagaid Sámi oahpahusráđi lahttun. Mii han leimmet ásahan Sámi oahpahusráđi sámi servodaga veahkkin eat ge ovddemustá Departemeantta veahkkin. ¶
Orui dan dihtii sihke ávkkálaš ja lunddolaš ahte Sámi oahpahusráđđi laktojuvvo oassin sámedikki vuogádahkii seamma ládje go Sámi kultuvraráđđi, Sámi giellaráđđi, Sámi ealáhusráđđi ja Sámi kultuvramuitoráđđi. Dat han manai nu álkit. Muhto ii lean seamma álki Oahpahusráđiin. Logenáre jagi mii gal beasaime doarrut ovdal go Sámi oahpahusráđđi viimmat šattai Sámedikki orgánan. Dađi bahábut heaittihuvvui Sámi oahpahusráđđi go Sámediggi oaččui dan háldosis. Dakko gal čurbošii Sámediggi. Sámediggi dárbbaša fágapolitihkalaš orgánaid. Ieš jáhkken ahte Sámi oahpahusráđđi šattašii deaŧalaš gaskaoapmin ođđa oahpahuslága deavdimis. Oahpahuslága rievdadeapmi 1998:s leai maid reforpma oassin. Dat sihkkarastá sámi sámegiela oahpahusa sámegiela hálddahusguovllus ja muhtun muddui maiddái muđui Norggas. ¶
Oktiibuot ii leat 1997-jagi oahppoplána buorre ovdamearkan mo sámi áššit berrejit gieđahallojuvvot. Jagi 2005 ráhkaduvvui ge gulahallanortnet Ráđđehusa ja Sámedikki gaskka, mii dáidá buoridan dili. Dan mielde sáhttá Sámediggi gáibidit ráđđádallamiid go lea dárbu. Dakkára livččiimet dárbbašan juo 1992:s. Muhto ain orru eanas guđege ministara duohken mo son gieđahallá sámi áššiid. Ja sámi áššit leat johtalan departemeanttas departementii. Ii dat ge leat buorre mearka. ¶
Orru leamen ain nu go professor Nils Oskal lea cealkán ahte vaikko Norga lea vuođđuduvvon guovtti álbmoga duovdagiid ala, de stáhta orgánat ain doibmet eanas nu ahte devdet duššefal nuppi álbmoga dárbbuid. Dat bonjuvuohta lea dieđus sajáiduvvan guhkes áiggiid čađa, muhto gal dan sáhttá njulget jos fal riikaeiseválddiin leaš dáhttu. ¶
((1)) Gudmund Hernes (f. 1941) lea leamaš sosiologiija professor. Son lei oahpahusministtar Bargiidbellodaga ráđđehusas 1900 čavčča rájes 1995 juovlamánu rádjái. Dasto son lei guokte jagi dearvvašvuođaministtar. Maŋŋil son lea leamaš direktevran UNESCO:s ja dutkin FAFO:s. ((2)) Reidar Sandal (f. 1949) lea bargan lektorin ja son lea leamaš Sogn og Fjordane Bargiidbellodaga stuoradiggeáirras. Son lei oahpahusministtar 1995 juovlamánu rájes 1997 golggotmánu rádjái. ((3)) Davvisámegiel namma Likču, lullisámegillii Liksjoe, upmisámegillii Liksjuo, ruoŧagillii Lycksele. ((4)) Use of vernacular languages in Education. UNESCO 1953. http://unesdoc.unesco.org/images/0000/000028/002897eb.pdf ((5)) Proseassa Sámi oahpahusráđi ja Oahpahusdepartemeantta gaskkas lea čilgejuvvon Asta Balto muitalusas, Sámi skuvlahistorjá 2, s. 447–449. (doaim.) ((5)) Rievtti mielde ledje guokte vuostálastinsearvvi Deanus, geahča Siri Broch Johansena artihkkala Deanus dán girjjis. Rievtti mielde ledje guokte vuostálastinsearvvi Deanus, geahča Siri Broch Johansena artihkkala Deanus dán girjjis. ¶
Eará artihkkalat Sámi skuvlahistorjá 5-girjjis ¶
På norsk ¶
Artihkal girjjis Sámi skuvlahistorjá 5 . Davvi Girji 2011. ¶
«Olmmoš ii livčče báljo sáhttán jáhkkit ahte mánát galget čáhkkehuvvot dakkár heajos, sevdnjes ja ahkidis lanjažii, gos kojat leat nu lahkalaga ahte olmmoš illá čáhká vázzit daid gaskka…báikki olbmot dadjet ahte ii ábut earágo jávohaga duhtat dasa dassážii go ođđa internáhtta gárvána ... Ii leat sihkar ahte skuvlla olbmot iluin rahpet uvssaid dan rámso «mánáidgiddagassii» fas dál maŋŋel beassášluomu.» Nu čállá áviisa Altafjord 1954:s Guovdageainnu internáhta dilálašvuođaid birra measta logi jagi maŋŋel boaldima. Ollu guovlluin Davvi-Romssas ja Finnmárkkus vásihedje várra ollu oahppit dakkár dilálašvuođaid internáhtain ja skuvllain, lagabui 15 jagi áigodaga. Lea ollu sáhka sin birra geat masse oahpahusa, muhto dađi unnit sin birra geat šadde vázzit skuvlla dakkár dilálašvuođain, ja maid dat lea váikkuhan sin oahppamii, dearvvašvuhtii maŋit áiggiid, iige unnimusat sin guottuide skuvlii. Dan birra lea gávdnon hui unnán girjjiin. Dasa lassin maid sii muitalit ieža geat dalle vázze skuvlla, leat gáldun dat hárve reportášat dalá áviissain, ja reivvet ja raporttat almmolaš arkiivvain. Daid vuođul mii leat čohkken muhtun bihtážiid dalá skuvllain. ¶
Josef Terbovena evttohusa mielde gohčui Adolf Hitler 28.10.1944 duiskalaččaid geassit soahteveaga eret Finnmárkkus ja Davvi-Romssas Ivguvuona davvilis. Álbmot galggai fárrehuvvot eret, ja galggai boldojuvvot ja billistuvvot buot mii sáhtii ávkin sovjehtalaš veagaide mat ledje boahtime. De ledje sovjehtalaš soahtefámut juo boahtán Oarje-Finnmárkui, ja danne duiskalaččat eai ollen billistit buot nuortan. Oarjeleappos sii gal bolde gili gili maŋŋái skábmamánu miehtá, ja guovvamánu 1945 rádjái sii cuvko ja billistedje vel buot mii lei báhcán. Oktiibuot boldojuvvoje ja jalgejuvvoje su. 11000 ássanviesu, 4700 náveha ja olgovisti, 230 industriija ja giehtabargguid vistti, 420 gávppi, 306 guollefitnodaga, 53 hotealla ja guossedálu, 106 skuvlla, 60 almmolaš hálddahusviesu, 21 buohcceviesu ja dikšunviesu, 140 čoakkánviesu, 27 girku, 350 šaldi, badjel 22000 telefonstoalppu. Dasa lassin vel lohkameahttun ollu káját, fatnasat, gáivot ja čuovgadoartnat. ((1)) ¶
Finnmárkui báhce dušše 5 stáhtainternáhta, 4 suohkaninternáhta ja 16 eará skuvlaviesu. ((2)) Buot ledje Nuorta-Finnmárkkus. Oarjjimus skuvllat mat báhce ledje Gáŋgaviikka, Deanu ja Buolbmát gielddain. Moadde dain skuvllain ledje seilon muhtun muddui soađis, muhto eanas skuvllat ledje gollan hirbmadit ja muhtumat nu billahuvvan, ferteje dahkkot áibbas ođđasat. Davvi-Romssas ledje buot Návuona skuvllat boldojuvvon. Eará suohkaniin ledje báhcán stuora dehe unnit oasit skuvlavisttiin, muhto eatnasat ledje hui heajos dilis. ((3)) ¶
Joatkkaskuvllat eai lean huksejuvvon fávdnádit Finnmárkkus ovdal soađi, áidna fylkka Norggas gos eai lean framhaldskuvllat eai ge gymnásat. Dat moadde joatkkaskuvlla ledje maid buot billistuvvon. Buot golbma álbmotallaskuvlla boldojuvvoje, nu maiddái dálueamitskuvla, eanadoalloskuvla ja guolleindustriija fágaskuvla. ¶
Fuglenes Hámmárfeasttas buollá, skábmamánu 1944:s ¶
(Govva: Finmarksbiblioteket) ¶
Finnmárkkus ja Davvi-Romssas ((4)) ledje sullii 80000 olbmo ovdal evakuerema. Dain evakuerejuvvoje sullii 2/3 lulás ja bieđgane miehtá riikka, Gaska-Romssa rájes gitta lulágeahčái Norgga. ¶
Sullii 1/3 báhce. ((5)) Guokte goalmmádasa sis orro dain gielddain Nuorta-Finnmárkkus main duiskalaččat bolde dušše muhtunráje, dain ledje soahtebillisteamit árvvu mielde 70 %. Muhtun oassi álbmogis sáhtte namalassii ain orrut viesuineaset, muhto dávjá fertejedje sii váldit vuostá joavkkuid geaid dálut ledje boldojuvvon dehe bumbejuvvon. Oarje- ja Gaska-Finnmárkkus ja Davvi-Romssas boldojuvvui oažžu dadjat buot. Sii geat eai gárron mielde evakueremii, ferteje báhtarit meahccái, ja doppe sii gávdne gaskaboddosaš orohaga báktelanjain, gođiin ja barttain, dehe sii ráhkadedje bieju fatnasiid ja loavdagiid vuollái. Muhtumat sis gávnnahalle maŋŋil duiskalaččaide ja sáddejuvvojedje lulás. Sállana báktelanjaid orrut evakuerejedje brihttalaš skiippaid mielde, dolvojuvvojedje Skottlándii Murmanskka bokte. Boazosápmelaččat orro bealljegođiin ja lávuin. Sii fertejedje dávjá váldit vuostá dáluolbmuid geat ledje čiehkádan evakueremis. Ollu Sis-Finnmárkku dáluolbmuin ledje iežaset dárfegoađit meahcis, dehe válde mielde loavddagođiid ja lávuid go báhtaredje meahccái. ¶
Rievddadii ollu suohkanis suohkanii man stuora proseantaoassi álbmogis evakuerii. Gávpogiin ja stuora guollebivdobáikkiin gal eanas olbmot evakuerejuvvoje, muhto siseatnamis vulge eanas olbmot meahccái. Evakueren-áigge muhtumin bearraša olbmot láhpadedje, muhto eanas oahppit gal várra ovttastalle iežaset joavkku olbmuiguin, juobe dassážii go Norga beasai eret Duiskka vuolde. Eatnasat evakuerejuvvon olbmot biddjoje orrut oapmedáluin, muhtumat maŋŋel go ledje orron leairrain gaskaboddosaččat, ee. dakkáriin maid bargguid bálvalus Arbeidstjenesten ((6)) anii. ¶
Gosa šadde dasto oahpaheaddjit? Dasa mis eai leat čohkkejuvvon dieđut, muhto vuhtto ahte lei erohus oahpaheddjiid ja earáid gaskkas. Eanas oahpaheaddjit ledje boahtán eará báikkiin, ja sis ledje fuolkkit báikkiin mat eai boldojuvvon. Eanas finnmárkulaččat fárrehuvvojedje dakkár báikkiide gos eai dovdan ovttage ovddežis, muhto ollu oahpaheaddjit gal besse orrut fulkkiideaset ja oahppásiid luhtte evakueren-áigge. Muhtumat dain oahpaheddjiin vulge lulás dakkaviđe go ipmirdedje ahte šaddá evakueren, eai sii vuordán dassážii go šattai bággu fárret. Finnmárkku oahpaheddjiin ledje muttu mielde ollugat NS-olbmot. Dat fárrehuvvojedje dábálaččat ovddemus, ja buoret dilis go earát. ¶
Norgga soalddátjoavkkut mársemin Gárasavvonis Ruoŧas Guovdageainnu guvlui njukčamánu-cuoŋománu 1945:s. ¶
(Govva:Reidar Dybvik / Westrheim: Landet de brente) ¶
Muitoplakáhtta Troanddima metodistagirkkus finnmárkolaččaid birra geat ledje doppe eváhkos. ¶
(Govva: Svein Lund) ¶
1945 ođđajagi rájes váldojedje ollu evakuerejuvvon mánát daid báikkiid skuvllaide gosa ledje fárrehuvvon. ((7)) Ii lean álo nu álki. Ollu oahppit eai báljo máhttán dárogiela, ja vel dárogielagat nai dávjá eai ipmirdan báikkálaš suopmana doppe gosa ledje fárrehuvvon. Girjjis Sámi skuvlahistorjá 1 muitala muhtun Porsáŋggu sápmelaš ahte son lei gal skuvlaagis evakueren-áigge, muhto ii son beassan vázzit skuvlla go máhtii nu unnán dárogiela. ((8)) ¶
Eai buohkat sáhttán vuolgit davás dakka maŋŋel go Norga beasai eret Duiskka vuolde. Ollugat báhce daidda báikkiide gosa ledje fárrehuvvon, ja sii oro doppe dassážii go šadde buoret dilálašvuođat davvin. Eai fárren davás ovdal 1946:s, 1947:s, dehe vel maŋŋil. Ollu mánát vázze skuvlla dain gávpogiin ja giliin. Sii geat báhtaredje meahccái, diehttelasat eai beassan vázzit skuvlla. Ferteje vuordit dassážii go Norga beasai eret Duiskka vuolde, ja dávjá vel guhkit ovdal go ožžo oahpahusa. ¶
Finnmárkku nuorttamus guovlluin ledje muhtun skuvllat seilon, ja muhtumat dain ledje measta olles doaimmas skuvlajagi 1944/45. ¶
Ollugat geat ledje fárrehuvvon lulás, vulge davás nu fargga go šattai ráfi, muhto eai buohkat beassan dakkaviđe mannat dohko gos olbmot ledje fárrehuvvon eret. Danne ásahuvvojedje olles gávcci skuvlla Finnmárkku ja Davvi-Romssa ohppiide. Vihtta ledje Romssa fylkkas, bráhkain maid okkupašun-váldi lei guođđán. Dan viđas ledje njeallje dakkár leairrain gos orro olles joavkkut, dehe dávjá nissonat ja mánát, go dievddut ledje mannan álggahit ođđasiidhuksema. Stuorámus leaira lei Runáššis Hášttá lahka. Doppe orro badjel 1000 olbmo 100 bráhkas, ja eanemusat ledje birrasiid 180 skuvlamáná. Leairrain Romssa gávpoga lahka: Oanehismuotkkis Sálliris, Čuoikamuotkkis Gáranasvuonas ja Skáhtugárgus Romssa-sullos ledje 120 máná oktiibuot. Vuotnabađa (Finnfjordbotn) leaira gal lei čielga internáhtta, doppe orro oahppit joavkkuideaset haga. Ledje eanemusat 200 máná doppe. Lulli-Norggas ledje golbma skuvlaleairra Finnmárkku mánáid váste: Nærland ((9)) , Kragerø ((10)) ja Grorud. ((11)) ¶
Skuvlaleairraid dáfus lei ollu eahpesihkarvuohta, ja dat daguhii váttisin plánet ja doallat skuvlla doppe. Eiseválddit eai diehtán man ollu dárbu doppe lei. Ovtta gaskka navde sii ahte Runáššái galge čoahkkanit 5000 olbmo ja 700 oahppi, muhto eai dohko boahtán goassege eanet go sullii njealjádas dan logus. Ohppiid lohku rievddadii jagi mielde. Ollugat vulge davás dohko gos ledje hukseme ođđasit, ja earát fas bohte sadjái. Ii lean diehtu man guhká leairrat galge leat doaimmas. 1947:s lei juo ságas heaittihit Runášši leairra, muhto dat ii heaittihuvvon ovdal go 1951:s, lei maŋemus dakkár leaira. ¶
Vuotnabađa internáhttii eai boahtán dušše oahppit geat ledje leamaš fárrehuvvon eai ge lean vel ollen ruovttubáikkiidasaset. Danne go eai galle skuvlla lean vel álgán 1945-46 dálvvi, de vižže bivdofatnasat Finnmárkkurittu ohppiid Vuotnabahtii. Bohte sihke fárrehuvvon ja máhccan joavkkuid mánát ja daid joavkkuid mánát mat ledje orron báktelanjain ja gámmiin maŋemus soahtedálvvi. Ii lean álki čohkket nu stuora guovllu mánáid, guovllut maidda jur ledje fas huksegoahtán viesuid, kájáid ja telefuvdna-oktavuođaid maŋŋel boaldima. Geavahedje omd. radio, ja skuvladirektevrra vuorkkás leat gávdnan reivve man son čálii Romssa radioi: ¶
«Bivddán din lohkat čuovvovaš dieđáhusa odne, ja geardduhit vel moadde beaivvi: ¶
Skuvlainspektevra Lunde dieđiha: ¶
Dámpa man namma lea Renøy vuolgá/vulggii Romssa gávpogis vuossárgga 7/1 dii. 24 Oarje-Finnmárkui viežžat mánáid Vuotnabađa internáhttii. Fanas manná álggos Hámmárfeasttas ja de Ábinuorrái, doppe vuostáváldigoahtá mánáid. Ja de joatká dat čuovvovaš báikkiide: Muorralii –Muotkai - Klubbui – Riehppovutnii – Ráhkkerávjui – Náivutnii – Gámanjárgii – Leirvågeidet ((12)) – Áhkárvutnii – Loahttárii – Jalgesnjárgii – Njižževutnii – Jáhkogohpái – Ákŋoluktii – Goahteluktii. Mátkki árvvoštallat bistit 6–7 beaivvi. Váhnemat, biireovdaolbmot ja ekspeditevrrat galget lágidit mánáid gáddenbáikkiide. Mii bivdit ráhkadit mánáidlisttu – matkošteddjiidlisttu – juohke gáddenbáikái. Muittuhit vel ahte dálki ja eará dilit sáhttet rievdadit ruvttu.» ¶
Okta sis gii lei veahkkin čohkkeme ohppiid leirii, lei Sállannuori oahpaheaddji Pavel Anderssen ((13)) , son lei dalle oahpaheaddjin ja ovtta gaskka hoavdan Vuotnabađas. Son čállá Ákŋoluovtta skuvlastivrii 22.11.1945 ((14)) : ¶
«Lean mátkkoštan dáppe ja čohkken skuvlamánáid Vuotnabađa leairaskuvlii. In leat ožžon Ákŋoluovtta skuvlastivrra ságaide. Lean gullan ahte Ákŋoluovttas galget leat ollu mánát skuvlaagis. Skuvlaleirii mii čohkket gaskkal 9 ja 15 jahkásaš mánáid. Váhnemat eai dárbbaš ballat sáddemis mánáideaset dohko, go doppe šaddá sihke oahpaheddjiide ja mánáide buorre dilli. Buot bráhkat leat bures huksejuvvon, eatnasiin leat guokte etáša. Muhtun bráhkaid láhttiin lea vel perk nai. Buot bráhkain lea elfápmočuovga ja dat liekkaduvvojit báhkkabohcciiguin. Leairras lea njuovvi, bátnedoavttir, buohccedikšu, sihke... ((ii logahahtti (doaimm.))) ja sávdni. Lea interneren nu go dábálaš skuvlainternáhtain. Mii čohkket dohko su. 200 máná ja 10–14 oahpaheaddji. ¶
Boahtte vahkku boahtá Hášttás skuvlasáhttoskiipa viežžat mánáid. Dat gáddána Goahteluovttas, ja árvvu mielde dat olle dohko áramusat dán duorastaga. Mánát geat áigot dan mielde, galget leat vuordime doppe. Sii guđet eai leat doppe, fertejit báhcit. ¶
Doaivvun gutnálaš skuvlastivra lágidivččii ášši nu ahte Dutnjesvuona ja Bearvuona mánát boađáše dohko. Juohke mánás galggašii mátkái mielde ullorátnu, jos vejolaš.» ¶
Skuvla dievihii jođánit, ja 1945 juovlamánu dieđihedje ahte internáhtta ii čáhkkehan buohkaid geat ledje ohcan saji dohko. ¶
Mot leaččai dasto mánáide dain leairrain? Dasa ledje oaivilat garrasit vuostálaga. Leif Nilsen, Ákŋoluovttas lei čállán garra moaitagiid Nordlys-áviisii 20.02.1946. Son lei viežžan nieiddas eret Vuotnabađa skuvllas go oaivvildii doppe ledje nu heajos dilálašvuođat. Son čuoččuhii ee. ahte doppe ledje 8 máná 3x3m sturrosaš lanjas mas ii lean lievderáigi ge, ja ahte mánát nelgo nu «ahte sii giđđii dáide oaidnit dego Belsen-fáŋggat» . Eiseválddit moite čállosa garrasit, go sii balle dat daguhii ollu eará váhnemiid váldit mánáideaset eret dan skuvllas, ja dalle vel go eai gávdnon eará skuvlafálaldagat. Álggos čálii skuvlla oahpaheaddji Lauritz Kollstrand hui garra čállosa. Ja de Romssa čohkkenleairraid skuvlainspektevra ges guoddalii Leif Nilsena Oarje-Finnmárkku politiijameastárii. Inspektevra gáibidii ahte Nilsen galggai ráŋggáštuvvot gudnerihkkuma geažil ja «bággehallat almmolaččat geassit ruovttoluotta daid árvvohis moaitámušaidis.» ¶
Romssa čohkkenleairraid inspektevra Harald Lunde celkkii ná radios 04.12.1945: «Mii dieđusge sávašeimmet ahte dát skuvllat galget dáppe dušše dán jagi. Boahtte jahkái háliidivččiimet buohkat beassat vuolgit Finnmárkui.» Ii mannan gal jur nu jođánit. Lulli-Norgga skuvlaleairrat heaittihuvvoje 1946:s, muhto vel 1947/48:s dieđiha skuvladirektevra: «1947/48 lei vuosttaš skuvlajahki go leimmet ollen dan muddui ahte buot álbmotskuvlamánáide sáhtii lágidit veahá oahpahusa – oasi das fylkkas ja oasi fylkka olggobealde. In dieđe leaš go geavahan dán vejolašvuođa buot báikkiin. Ollu báikkiin álggii oahpahus hui maŋŋit maiddái dán skuvlajagi, ja dat lea šaddan váilevažžan skuvlalanjaid ja internáhttasajiid váni geažil. Skuvlaleairraid dáfus lea mis dán jagi leamaš Vuotnabađa skuvla- ja internáhttaleaira. Das leat lágidan guokte oahpahusvuoru, 100 máná goappá ge vuorus. Runášši-leairras lea mis leamaš gávpotskuvlaortnet ((15)) su. 100 mánnái. Ja de lea vel leamaš 2-juogut skuvla Čuoikamuotkkis Romssanuoris.» ¶
Gos bohte skuvlaleairra mánát? Eat leat gávdnan čoahkkedieđuid dasa. Kantuvra mii organiserii leairraid Romssas gohčoduvvui Finnmárkkukantuvran, muhto doppe dáidet maiddái leamaš Davvi-Romssa boldojuvvon báikkiid oahppit. Eatnasat bohte gal Oarje- ja Gaska-Finnmárkkus. Sis-Finnmárku lea namuhuvvon unnán dain báhpiriin maid mii leat beassan oaidnit, muhto reivves 19.10.1945 man skuvlainspektevra čállá Vuotnabađa skuvlahovdii ahte Kárášjoga gielddabáhppa lei bivdán leairra vuostáiváldit 20 máná geat bohte «Kárášjoga gieldda bieđggus báikkiin» . Reivves čállo vel ná: «Eatnasat leat sámi mánát. Muhtumat leat dáččamánát.» Namuhuvvot maiddái ahte «áinnas galggašii Kárášjot-oahpaheaddji čuovvut mánát ja beassat oahpaheaddjin doppe skuvllas.» Ii oro gal šaddan mihkkege das, go telegrámmas guokte mánu maŋŋil čállo ahte Lagešvuona mánát gal leat ožžon saji, muhto «Kárášjot-mánát sihkkojuvvojit» . ¶
Čohkkenleairraid oahpaheaddjit ledje eatnasat oahpahan Finnmárkkus ovdal soađi, ja sii máhcce fas Finnmárkui go leairrat heaittihuvvoje. Runášši skuvla gal oaččui muhtun oahpaheddjiid lagas báikkiin. ¶
Leairraid visttit ja biergasat sáhtte leat sihke heitohat ja buorebuččat. Vuotnabađa visttit gal ledje buorebut, go dan leairra lei huksejuvvon duiska soalddáhiid váste. Ollu dain eará leairrain ledje dahkkon fáŋggaid váste, ja bráhkat ledje issoras heitohat. Čuoikamuotkkis dadjet oahpaheaddjit ahte skuvllat eai lean anihahttit skuvlan «dálvet čoaskáseamos áiggiid» . Doppe ledje nu heajos bráhkat ahte dearvvašvuođabearráigeahčču gilddii daid atnimis ovdal go dat divvojuvvojit. Runášši leairras dieđihii vuosttaš skuvlahoavda ahte sus lei hirbmat doaibma oažžut skuvlabráhkaid dan muddui ahte sii sáhte lágidit oahpahusa doppe. ¶
Biergasiid ja oahppogirjjiid sii rábidedje feara gos, ja girjerádjui ožžo leairaskuvllat girjjiid oahpaheddjiid Girkonjárga-foanddas (Lærernes Kirkenes-fond). Biktasat ja skuovat mánáide ledje maiddái vátnásat, ja skuvlainspektevra čállá našuvnnalaš veahkkeásahussii (Nasjonalhjelpen) ja sihtá 50 bára skuovaid, 100 bára lesttaid, 100 bára suohkuid, 100 bieggajáhka, 50 busera ja 50 nikkersiid (buvssaid) Vuotnabahtii, ja vel 100 bára skuovaid Runášši-leirii. ¶
Skuvlaleairrain lei ovddemustá 7-jagi álbmotskuvla, muhto maiddái soames fálaldat vel guhkkelii. Vuotnabađas (Finnfjordbotn) lei vel Svanvik álbmotallaskuvla. Runášši leairras dolle ollu fidnofágakurssaid. 1946 giđa ledje 13 kurssa main ledje oktiibuot 187 oahppi. Skuvlajahkái 1946/47 plánejedje vel 26 kurssa 8 virggis, 3 mánu guhkkodagas gitta 6 mánu guhkkodahkii. Kurssaide mat álge 1946 čavčča ledje olles 800 ohcci, muhto eai dohko čáhkan eanet go 150. Kurssaide serve olbmot geat orro juo leairrain, ja olbmot geat bohte daid váste, ja de dahkkui sierra internáhtta mas ledje 60 saji. Kurssat ledje goit snihkkenfágas, viessobiergasiid dahkamis, skuovvadivodeamis, viessodoalus, čuoldimis, goarrumis, vadjamis, ja vel gávpeskuvla. Runášši leairra fidnokurssaid jahkedieđáhusas skuvlajagi 1946/47 ((16)) muitala jođiheaddji Benjamin Torbergsen ja iešguđet kurssaid oahpaheaddjit man váttis lei háhkat veahkkeneavvuid ja atnuávdnasiid kurssaide. Go Finnmárkkus lei hui unnán fidnofágaid máhtolašvuohta ovdal soađi, ja hirbmat dárbu fágaolbmuide ođđasit huksemis, de ledje Runášši fidnokurssat hui ávkkálaččat. ¶
Finnmárkku skuvlamánát Runášši-leairras. ¶
(Govva: Bernhard Slagstad / Sør-Troms Museum) ¶
Vuotnabađa skuvlaleaira 1946. ¶
(Govva: Agnell / Utlånt av Petra Jensen / Finmarksbiblioteket) ¶
Ii lahka ge buot váhnemiid mielas lean buorre fálaldat sáddet mánáideaset Vuotnabáhtii. Go sii viimmat ledje máhccan fas iežaset ovddeš ássanbáikkiide, de sii háliidedje mánáideaset dohko, ja gáibidedje bráhkkaskuvllaid. Eanas vuorkádieđuin muitalit makkár oaidnu eiseválddiin lei, muhto Porsáŋggus lea vuorkkás Breannjá-Keaissá skuvlabiire protokolla 1890–1946 ((17)) . Doppe lea dát reive man biirečoahkkin mearridii 20.07.1946: ¶
Čálus sáddejuvvon Finnmárkku fylkkamánnii, Čáhcesullos. ¶
Mii gullat buot Breannjá ja Keaissá mánát skuvlaagis galget sáddejuvvot skuvlii Vuotnabahtii. Dan gal dii, eiseválddit galggašeiddet heaitit áigumis bargat min mánáiguin. Biirečoahkkin 19-1-46 mearridii ovttajienalaččat sihtat cegget bráhka deike Breannjái. Ohcan sáddejuvvui Čuđegietti skuvlastivrii, ja skuvlastivra dohkkehii de ohcama. Oaččuimet luoikkas bráhka skuvlavistin. Ja dál gullat mii ahte skuvlamánát galget sáddejuvvot skuvlii Vuotnabahtii Romssa fylkkas! ¶
Biirečoahkkimis 20/7-46 ledje buohkat mielas dasa ahte ii oktage dan 32 skuvlamáná váhnemiin mieđit sáddet mánáideaset Vuotnabahtii skuvlii. Mii gáibidit deike skuvlabráhka man gieldda eiseválddit lohpidedje. Jos dat ii menestuva, de orroset min mánát ruovttus. Mii doalahit min ovddeš ohcama ahte oažžut skuvlabráhka deike Breannjái. Mii čujuhit dasa ahte bággofárren dál lea nohkan. Mii leat gullan ahte galgat suodjalit mánáid dearvvašvuođa. Muhto sáddet mánáid dohko šeittáin dehe dakkáriin. Dan ii sáhte gohčodit mánáid dearvvašvuođa suodjaleapmin. Ii mánáide leat mihkkege buriid dakkár mátkkis. Min eiseválddit leat sivahallan min ahte mii eat leat gárron suvdit skuvlabráhka gáddái. Dat ii leat duohta. Skuvlabráhkka ii leat sáddejuvvon ge deike Breannjái, jos leaččai Siskkit-Billávuonas mannan dálvvi. Mii áigut suvdit skuvlabráhka deike. Dakkaviđe go dat sáddejuvvo Breannjái. ¶
Čoahkkin loahpahuvvui! ¶
(27 vuolláičállán) ¶
Dalle go lei soahti báhtaredje ollu norgalaččat eará riikkaide, dehe sii fárrehuvvoje dohko, ovddemusat bealekeahtes Ruŧŧii ja allierta riikkaide Stuorabritanniai ja Sovjet-lihttui. Eanas báđarat ledje rávis dievddut, muhto maiddái moanat joavkkut manne dohko. ¶
Guovdageainnus goit šadde ollugat Ruŧŧii. Guovttis sis muitaleaba Sámi skuvlahistorjá 1-girjjis. Nubbi ii beassan makkárge skuvlii Ruoŧas, ja dat nubbi beasai oahpahussii boazosámi mánáid skuvlii, «nomadskola» . ¶
1945:s lei ságas bidjat Guovdageainnu mánáid internáhttaskuvlii Ruoŧa Gárasavvonii. Ledje šiehtadallagoahtán dan juo ovdal go Norga beasai eret Duiskka vuolde. Norgga ja Ruoŧa eiseválddit šiehtadalle dan, ja ledje juo ohcan lobi Suoma eiseválddiin johtit Suoma čađa. Goitge čájehuvvui ahte ii lean nu álki duohtadilis. Geaidnu ii lean gárvvis, ja bievlan lei váttis mátkkoštit dohko. Guovdageainnu skuvlastivra bivddii de geassemánus maŋidit áigumušaid čakčii. Golggotmánus sii fas bajidit ášši, muhto de badjánit eará heađuštusat. De ges ii leat báljo sadji Gárasavvona internáhtas, eai ge skuvlalanjat doarvái. Ja Guovdageidnui leat juo ceggegoahtán bráhkaid maid sáhttet atnit skuvlan. Ja nu de nogai plána dasa. ¶
Eará Finnmárkku báikkiid mánát gal baicca ožžo saji Ruoŧas skuvlajagi 1945/46. Skuvladirektevra Aarseth čállá dan birra ná 1947 giđa: ¶
«Geahpádussan váttis áiggis lei go ovttastus «Rädda barnen» (Gádjot mánáid) veahkehedje mánáid ja válde daid dikšui Ruŧŧii. Muhtun skuvlabiiriin besse badjel bealli skuvlamánáin vuolgit Ruŧŧii. Erenoamážit lei dat geahpádussan Čáhcesullo ja Girkonjárgga skuvllaide. Mánáin lei buorre dikšu Ruoŧas. Buori divššu ja váibmoláđisvuhtii lassin ožžo maiddái buriid biktasiid mat dáppe min riikkas ain leat vátnát. Sii oidne ja besse vásihit ollu ovdáneami, ja sii ožžo ollu dábálaš oahpa. Gielladilálašvuođat ja vel eará áššit daguhedje goitge ahte dárkilis oahpa, máhtolašvuođa ja teknihka eai oahppan nu fávdnádit, ja dovdojit «váillit» mat hehttejit.» ¶
Aarseth muitala maiddái ahte Ruoŧas lei skuvlaleaira mas norgalaččat ledje oahpaheaddjin, muhto son ii muital dađi eanet dan birra. ¶
1945 skábmamánus čállá muhtun áhččeolmmoš Girenjárggas Álttás skuvlainspektevrii jearran dihte oččoše go su mánát vuolgit Ruŧŧii. Inspektevra vástida ahte «gieskat lea dohko mannan 200 mánnásaš sáttagoddi Álttás» , muhto son eahpida eanet dakkár fáruid dohko. Finnmárkku oahppit eai oro leamaš Ruoŧa skuvllain guhkit go 1946 ((18)) geassái. ¶
Sullii 500 «báktelatnjaorrut» fárrehuvvoje Sállanis 1945 guovvamánu brihttalaš soahtefatnasiid mielde leairraide Glasgowii Skottlandii. Doppe ledje njukčamánus čakčamánnui. Dalle ásahuvvui sidjiide sierra skuvla, mas ledje njeallje norgalaš oahpaheaddji. Go soahti nogai, ja go eai vel beassan ruoktot Sállanii, de ceggejuvvui sidjiide sierra skuvlaleaira Nærlandii, mii lea Jærenis. Doppe ledje sii 1945 čakčamánus gitta 1946 ((19)) geassemánnui/suoidnemánnui. ¶
Norgalaš nieiddat ÅH álbmotallaskuvllas Ruoŧas 1945/46. ¶
(Govva: utlånt av Svea Andersen / Finmarksbiblioteket) ¶
Badjelaš 500 sállanlačča dolvojuvvojedje Skottlándii ja biddjojuvvojedje Neilston Campii Glasgowa olggobealde. Dás ordnejuvvui sierra skuvla skuvlaahkásaš eváhkkománáid várás. Skuvllas ledje 4 norgalaš oahpaheaddji. Ohppiid gaskkas leat Helge Johansen, Stuorravuonas ja Rolf ja Odd Dagsvold, Njižževuonas. ¶
15.09.1945 čálii skuvladirektevra ođđasishuksendepartementii, Forsynings- og gjenreisingsdepartementet: «Skuvlabiiriin Gáŋgaviikka oarjelis ii leat vel álggahuvvon skuvlahálddahus, ja doppe ii dáidde šaddat skuvla dán skuvlajagi.» ¶
Goitge dollojuvvui skuvla muhtun báikkiin 1945 čavčča juo, ja vel eanet álggahuvvoje 1946 giđa mielde. Eai lean sierra skuvlaviesut, Mázes omd. dolle skuvlla muhtun viesus dan moatti viesus mat eai lean boldojuvvon. ((20)) ¶
1946 rájes ceggejedje skuvlabráhkaid ollu báikkiide. Ávdnasiid ja fielluid daidda ožžo sii bráhkain maid duiskalaččat ledje dahkan eará báikkiide riikkas, ja mat gaikkoduvvoje vissis vuogi mielde go galge sáddet fielluid ja eará ávdnasiid davás boldojuvvon báikkiide. Buot bráhkaid ledje ceggestan hoahpus, ja dain ledje heajos ávdnasat ja unnán skoađđasat. Bráhkain ledje dušše dábálaš skuvlalanjat, eai lean erenoamáš lanjat duodjái, ruovttudollui ii ge lášmmohallamii. Ledje dahkkon gaskaboddosaš čoavddusin, muhto goitge bráhkka-áigi bisttii guhkit go eanas olbmot ledje doivon. Árrajagi 1947:s ledje dahkan dehe dahkame 70 bráhka main ledje 1-14 skuvlalanja. ¶
Eai dušše skuvllat ja veahkkeoamit váilon dalle. Oahpaheaddjit váilo maiddái. Maŋimus jagiid ovdal soađi lei measta buot Finnmárkku oahpaheddjiin oahpaheaddjioahppu. Muhto juste ovdal evahko lei njealjádas oahpaheddjiin oahpaheaddjioahpu haga, ja maŋŋel soađi lei vel vearrát dilli. Skuvlajagi 1946/47 ledje golmma suohkanis Finnmárkkus dušše okta oahppan oahpaheaddji guđes ge. Birrasiid 1950 ledje badjel 40 % oahpaheddjiin oahpaheaddjioahpu haga. ¶
Vuosttaš albma bistevaš skuvlaviessu lei Láhpi skuvla, dan geavahišgohte juovlamánu 2. b. 1950. Vuosttaš albma bistevaš internáhtat dahkkoje Kárášjohkii ja Bissojohkii 1951:s. ¶
Romssa fylkka finnmárkkuskuvllaid ovddeš inspektevra Harald Lunde álggii Finnmárkku skuvladirektevran 1951:s. 1951/52 skuvladoaimmaid dieđáhusas son čállá ná: ¶
«Fylkka 9550 mánás šaddet 7550 máná ain vázzit skuvlla bráhkain, dušše 2000 máná besset vázzit skuvlla báhcán dehe ođastuvvon, bistevaš skuvlaviesuin. Ollugat min fylkka skuvlamánáin eai leat goassege čohkkán albma skuvlalanjas, eai ge beasa dan bargat álbmotskuvlla váccidettiin. Ollu skuvlabráhkat leat heajos skajat.» ¶
Skuvlabráhka Fuglenesas Hámmárfeasttas, 1945 čavčča Lærer / oahpaheaddji: Astrid Nytrøen. Elevane foran frå høgre / oahppit leat ovddimus ráiddus olgeš bealde: Torfinn Palm, Odd Karlsen, Henny Olsen (Heggen), bak frå høgre / maŋimuš ráiddus olgeš bealde: Ingrid Dahl (Pedersen), Gerd Johanne Dahl (Nilsen) og Unn Ivara Olsen (Løveid). ¶
(Govva: Hammerfest historielags kalender 1996) ¶
Bráhkkaskuvla ja ođđa skuvla Čáhcesullos. ¶
(Govva: Trond Dancke) ¶
Fylka bivddii stáhtas veahki divuhit heajos bráhkaid, muhto stáhta ii addán ruđa «bušeahttadili geažil» . Danne šadde geavahit huksenruđaid bráhkaid divodeapmái – ja nu maŋŋone ođđa skuvllat ain eanet. ¶
Ovdamearkan heajos dilálašvuođaide ođđasit huksemis lea čállon ná Altafjord-áviisii 28.04.1954: ¶
«Guovdageainnu internáhta livčče galgan áigá giddet. 30 máná lanjas mii lea 32 njealjehasmehtera. Guovttis juohke seaŋggas – 30 cm govddu oađđinsadji. ¶
Geas dasa lea ovddasvástádus? lea ovddemus maid ferte jearrat go oaidná dan heajos skuvlainternáhta Guovdageainnus. Olmmoš ii livčče báljo sáhttán jáhkkit ahte mánát galget čáhkkehuvvot heajos, sevdnjes ja ahkidis lanjažii, gos kojat leat nu lahkalaga ahte olmmoš illá čáhká vázzit daid gaskka. ¶
Guovddáš eiseválddit dihte bures dilálašvuođaid birra, daddjo, ja báikki olbmot dadjet ahte ii ábut earágo orrut jávohaga ja duhtat dasa dassážii go ođđa internáhtta gárvána. Jeđđehussan lea ahte dan álget dahkat dán jagi. ¶
Altafjord gullá gal ahte nu gieskat go dál ovdalaš beassážiid lea sáddejuvvon raporta departementii dán internáhta dilálašvuođaid birra. ¶
Ii leat sihkar ahte skuvlla olbmot iluin rahpet uvssaid dan rámso «mánáidgiddagassii» fas dál maŋŋel beassášluomu. Ii oktage eará dovdda ja vásit nu sakka man heajos dilálašvuođat leat go sii geat barget skuvllas ja dikšot mánáid beaivválaččat. Eat dárbbaš šat namohallat eanet. Mii dušše muitalit veahá duohtavuođas. Gal loahpa vel sáhttá juohkehaš ieš jurddašit. ¶
Leat guokte 32 kvm viidosaš lanja skuvlamánáide oađđenlatnjan. Nuppi lanjas leat 20 koja. Eanet dohko ii šat čáhkket. Ja dan nuppi latnjii leat biddjon 18 koja. Juohke kojas ođđet guokte máná, ja sudnos lea 30 cm govddu jorgalansadji. Dat ii buot vearrámusat. Muhto jurddaš baicca mot áibmu lea. Juohkehažžii aiddo jur básláhkái guokte kubihkkamehtera. Ii leat báljo sadji láhttis go mánát galget nuoladit. Nuppi lanjas leat leamaš eanemusat 38 nieiddaža. Lea áibbas čielggas ahte dát internáhtta livččii áigá galgan giddejuvvot..» ¶
Skuvladirektevrra čilgehusa mielde radios 01.06.1955 ledje 60 bistevaš skuvlaviesu doaimmas, dain 9 internáhttaskuvlla. Ledje hukseme 17 gieldaskuvlla ja 3 stáhtainternáhta. 18 gieldaskuvlla ja 9 stáhtainternáhta eai lean vel dahkagoahtán. Badjel 40 % Finnmárkku ohppiin vázze ain skuvlla bráhkkaskuvllain badjel logi jagi maŋŋel go Norga beasai friddjan . ¶
Vaikko váldovuohki skuvllaid ođđasit huksemis lei álggos dahkat bráhkkaskuvlla ja dasto bistevaš skuvlla sullii seamma báikái, de ii šaddan álo nu. Okta ovdamearka dasa lea Skiehttebiergi Davvisiidda gielddas. Dan guollebivdogilis lei leamaš skuvla soađi rádjái, muhto dohko ii dahkkon šat skuvla goassege maŋŋel soađi. Skuvla lágiduvvui baicca olbmuid viesuin ja ovtta gaskka muhtun gávppi nuppi láhttegearddis. 1962 rájes sáddejuvvoje mánát Davvesiidda internáhttii, ja maŋážassii fárreje buohkat eret dan gilis. ¶
Skiehttebiergái ii huksejuvvon skuvla ođđasit. Skuvla lei dán gávppášandálu nubbi gearddis. ¶
(Govva: utlånt av Kåre Fjällström) ¶
Maŋŋelaš soađi áŋgirušše ollugat sihke riikkas ja olgoriikkain hukset fas ođđasit Finnmárkku ja Davvi-Romssa. Organisašuvnnat mat áŋgirušše, ledje veahkkedoaibma Nasjonalhjelpen ((21)) , Rukses Ruossa ja Ráfiustibiid searvi (Fredsvennene). Dasa lassin álggahuvvoje vel sierra akšuvnnat dán ulbmilii, omd. oahpaheddjiid ráfilávdegoddi (Lærernes Fredsnevnd), ja skuvlanuoraidveahkki, (Skoleungdomshjelpen), «mánáid iežaset veahkkeorganisašuvdna mii galgá veahkehit soahtevaháguvvan olbmáid dobbelis ja dáppe ruovtturiikkas.» Skuvlanuoraidveahki bokte čogge ruđa miehtá riikka, ja daid ruđaid ovddas oste ee. diehtogirjji Familieboka Finnmárkku ja Davvi-Romssa skuvllaide. ¶
Nášuvnnalaš veahkkedoaibma vaháguvvan guovlluide (Nasjonalhjelpen til de skadelidte distrikter) čálii reivves Romssa ja Finnmárkku skuvladirektevrraide ahte amerihkálaš organisašuvdna, mánáidgádjunfoanda, «Save the Children Fund» , fálai fáttarveahki soahtemánáide ja veahki hukset fas skuvllaid. Sii sihte dieđuid, ja 19.11.1945 vástidii Romssa skuvladirektevra M. Hellebust, son čilgii mot dilálašvuođat ledje guđesge boldojuvvon suohkanis Davvi-Romssas. Dan reivves ledje dieđut ná guovtti gieldda birra: ¶
«Návuonas leat buot skuvlavisttit boldojuvvon, mánáin eai leat viesut ruoktun, ii ge skuvla. Sii leat ožžon guokte bráhka skuvlaviessun, muhto dat eai leat gárvásat eai ge vuohkkasat. Ovdal soađi ledje doppe čieža skuvlabiire, lei geafivuohta, ja skuvlaviessu ja biergasat ledje vátnát ja heitohat. Heajumus dilli lei Jiehkervuonas, Váláin, Geahkánis ja Skárffus. Veahkki dáidda biriid skuvllaide ja mánáide – ja olles Návutnii -livččii stuora áhpun sihke oahpahussii ja birgejupmái muđui. Dan njealje namuhuvvon biires leat 105 máná, ja dan eará golmma biires sullii 190. Mánát dárbbašit skuovaid ja biktasiid vai sáhttet vuolgit skuvlii, ja de vel erenoamážit oahpponeavvuid. Ja biergasiid internáhtaide, go gárvánit visttiid dan muddui ahte sáhttet orrugoahtit doppe. ... ¶
Gáivuona suohkanis lea Olmmáivákki ja Ruollaluovtta internáhttabiiret boldojuvvon ja jalgejuvvon buot. Olmmáivákkis ledje 122 máná, bealli sis orrot internáhtas. Doppe váilot viesut, viessobiergasat, seaŋggat, gávnnit, gievkkanbiergasat ja buot. Aivve geafivuohta ja vátni. Ruollaluovttas gos leat 70 máná lea dilli maiddái juste nu. Dan njealje eará biires leat viessobiergasat, oahpponeavvut, ommanat ja láset jávkan, ja viesut issorasat billahuvvan.» ¶
22.02.1946 čálii Finnmárkku skuvladirektevra nášuvnnalaš veahkkedoibmii, Nasjonalhjelpen, ja evttohii moadde báikki maid galggaše vuoruhit. Ollu dain oktavuođain mat álggahuvvoje maŋŋelaš soađi davvi báikkiid ja lulli báikkiid gaskka, biste ollu jagiid, omd. Mearragohppi – Hamar ja Sirbmá – Moss. ¶
1946 geassemánus čálii Sosialdepartemeanta Finnmárkku skuvladirektevrii ahte dan čavčča galge juohkit Norgga skuvlamánáide «30 tonna goikaduvvon šukkoládemielkki man amerihkálaš Rukses Ruossa lea addán» ja departemeantta mielas «lea riekta ahte dat attáldat galgá ovddemusat ávkin Finnmárkku mánáide» . ¶
19.06.1948 čálii skuvladirektevra fylkka skuvlaásahusaid dieđáhusas 1947/48: «De válddii Fálesnuorri badjelasaset dan fidnooahpahusa man ráfiustibiid veahkedoaibma lei álggahan, ja dat doaimmahuvvo framhaldskuvlan mas fidnooahpahus deattuhuvvo. Lea áidna dakkár skuvla Oarje-Finnmárkkus. Sullii bealli ohppiin bohtet eará gielddain Oarje-Finnmárkkus, ja Fálesnuori skuvlastivra ohcá ii go fylka mávssášii nettogoluid daid ohppiid ovddas geat eai gula Fálesnuori suohkanii.» ((22)) ¶
Sihke soađi áigge ja dakka dan maŋŋá šadde dávjá skuvlet priváhta visttiin. Dát govva čájeha gaskaboddosaš skuvlla Einar Mortensena orrunlanjas Báhčaveajis, 1946. Bak f.v. / Maŋimuš ráiddus g.b. Leif Nordgård, Evald Mortensen, lærer oahpaheaddji Trygve Laudal, Halvard Mortensen. Andre rekke f.v. / Nubbi ráidu g.b.: Knut og Arne Edvardsen, Bjørg og Herdis Mortensen. Foran f.v. / Ovddabealde g.b.: Arnulf Seljesæter, Aslaug og Oddrun Mortensen. ¶
(Govva: Finmarksbiblioteket) ¶
Skiipagura smávváskuvla oahpaheaddjevisttiin. ¶
(Govva:Trond Dancke) ¶
Go lei ain soahti, de lei ráđđehus Londonis juo plánegoahtán Finnmárkku ja Davvi-Romssa ođđasit huksema, ja sii háliidedje čohkket sihke ealáhusaid, orrunbáikkiid ja skuvladoaimmaid. Dat plána ollašuvai dušše muhtun muddui danne go eanas olbmot háliidedje máhccat fas iežaset ovddeš orrunbáikkiide maŋŋel bággofárreheami, ja sii manne dohko ja huksegohte, eiseválddiid lobiin dehe daid lobi haga. Daid báikkiid ođđasit huksen maid eiseválddit eai áigon hukset šat, lea gohčoduvvon Norgga historjjá stuorámus siviila jeagohisvuohtan. Boahtun das lei ahte olbmot ásse sullii seamma báikkiin 1950:s go ledje ássan 1940:s. ¶
Skuvladirektevra ráhkadii ollislaš plána dasa mot Finnmárkku skuvlaásahusat galge fas huksejuvvot ođđasit, ja plána biddjui fylkkadiggái 1946 suoidnemánu. Plána mielddisbuvttii sentraliserema, čohkkema, galge unnit skuvllat go ovdal soađi. Muhto nu go eiseválddit eai álo nagodan stivret viesuid huksema, de eai nagodan álo stivret suohkaniid skuvllaid ođđasithuksema ge. Muhtun suohkanat dopme cegget bráhkkaskuvlla dan ovddeš buollán skuvlla sadjái. Nu lei omd. Unjárgga gielddas, doppe lei báhcán dušše okta skuvla, buot eará skuvllat ledje boldojuvvon. Doppe skuvlainspektevra Erling Hoëm lágidii bráhkkaskuvllaid buot giliide gos lei leamaš skuvla ovdal soađi, ja gielda plánegođii jođánit bistevaš skuvllaid. Unjárgga gielda lei vuosttaš gielda gos buot skuvllat dahkkoje fas ođđasit, ja de dahke maiddái oahpaheddjiide viesuid buot skuvllaid lahka. Easka 1960-logus nagodii skuvladirektevra sentraliseret Unjárgga skuvllaid. ¶
Ollu báikkiin šattai nággu das gosa skuvllaid galge dahkat. Nággu soittii muhtun gielddain dáhpáhuvvat guovtte geardde, álggos galggai go gillái bráhkkaskuvla, ja de galggai go dohko bistevaš skuvla. Soittii nákkáhallan guovtti gili gaskka, muhtun gili ja gieldda gaskka, dehe gieldda ja skuvladirektevrra gaskka. Leat ovdamearkkat dasa go muhtun gilisearvi čálii njuolga skuvladirektevrii ja gáibidii sierra skuvlla gilláseaset. ((23)) Ollu gerddiid soittii dat nággu maŋidit ođđasithuksema ja bistit ollu jagiid. Ovdamearkan dasa lea Sállannuorri, man birra lea čállon Sámi skuvlahistorjá 4-girjjis. ¶
Oahpaheaddjit, nu go earát ge, šadde duhtat oktageardánis orrundilis áramus maŋŋásoađeáiggi. Dá lea Anna Mørk orrunsajistis Kárášjogas, mas orui 1945 geasi rájes ja goit 1946 lohppii. ¶
(Govva: Finnmarkskontoret / Finmarksbiblioteket) ¶
Sihke soađi áigge ja dakka dan maŋŋá šadde dávjá skuvlet priváhta visttiin. Dát govva čájeha gaskaboddosaš skuvlla Einar Mortensena orrunlanjas Báhčaveajis, 1946. ¶
(Govva: Utlånt av Trygve Klemetsen / Finmarksbiblioteket) ¶
Soahti, boaldin ja ođđasit huksen daguhii ovtta áigodahkii erenoamáš dili skuvlaásahusaide, ja dat bisttii 10-20 jagi. Olles dan áigodaga goasii buot Davvi-Romssa ja Finnmárkku oahppit vázze skuvlla mas ledje heajut veahkeoamit ja dilálašvuođat go riikkas muđui ledje. Go dasa vel lasihit oahpaheddjiid váni ja oahpponeavvuid váni, de sáhttit dadjat ahte dat áigodat maiddái daguhii deike mihá heajut oahppodási go gaskamearálaččat riikkas. Guovllus ledje muđui ovddežis juo váttisvuođat danne go skuvlla sisdoallu, giella ja kultuvra lei guhkkin eret eanas ohppiid duogážis. ¶
Mot lei 1960 skuvla 1940 skuvlla ektui? Eanas skuvlaviesut ledje ođđasat. Fylkkaarkiteakta Trond Dancke čállá girjjis Opp av ruinene (Bajás fas mollanan loahpain): «1960:s ledje buot skuvllaid ja internáhtaid dahkan mihá stuoribun ja buorebun go daid mat ledje billistuvvon.» Goitge sáhttá jearrat ledje go dušše huksen buoret visttiid. Ledje dahkkon ollu skuvlainternáhtat 1905–40. Stáhta lei bidjan ollu návccaid dan huksemii, ja erenoamážit stáhtainternáhtat ledje daláža ektui divrras gárdimat. Daid internáhtaid ceggeje fas seamma báikkiide. Ođđasishuksen lei stuora doaibma, ja go bealli Davvi-Norggas ja muhtun lulli gávpogat galge jođánit huksejuvvot fas ođđasit, de eai sáhttán golahit badjelmeare ruđaid. Ođđa internáhtat ja skuvlaviesut eai huksejuvvon nu divrrasin, eai dat lean dahkkon nu ráhpadin go muhtun dain internáhtain maid dahke ovdal soađi. Ovdal soađi ledje huksen aivve fielloviesuid, earret go gávpogiin, muhto dál huksejedje internáhtaid nai muvraviessun, omd. Sárranjárggas ja Láŋstráttus. Skuvllaid ođđasit huksedettiin de lasihuvvoje skuvlafálaldagat sakka vel dan čieža jagi skuvlii masa eatnasat ledje šaddan duhtat ovdal soađi. 1955 rádjái ledje olles 16 suohkana álggahan jahkásaš framhaldskuvlla, ja bealli dain gielddain ledje mearridan framhaldskuvlla bákkolaš skuvlan. Realskuvllat ledje lassánan golmma skuvllas logi skuvlii, ledje ásahuvvon guokte gymnása ja golbma fidnoskuvlla. Stáhta oahpporusttet guolleindustriija váste Várggáin lei huksejuvvon fas ođđasit, ja Stáhta guolástanfágaskuvla lei álggahuvvon Honnesvágis. Fylkka golbma álbmotallaskuvlla ledje fas huksejuvvon, vaikko sirde ge Øytun álbmotallaskuvlla Ábinuoris Áltái, ja Svanvik álbmotallaskuvllas ii lean dihto báiki ovdal go besse fárret ruovttoluotta 1964:s. Dakka maŋŋel soađi háliidedje sámi álbmotallaskuvlla mas almmolaš eiseváldi galge eaiggádin, muhto dat plána ii ollašuvvan goassege, ja Sámemiššovdna dat doaimmahii ain dan áidna sámi álbmotallaskuvlla. ¶
Evakueren, bággofárreheapmi, lei iešalddis dáruiduhttán sápmelaččaid danne go fárrehuvvon sápmelaččat ja kvenat ohppe buoret dárogiela, ja ollugat álge dan áigge dárostit mánáidisguin. Skuvlla dáruiduhttindoaibma maŋŋel soađi ii lean nu čielggas, eai ge skuvladirektevran lean šat dakkár olbmot geat ovddidedje dáruiduvvama. Muhto sisdoalu dáfus ii lean skuvla rievdan. Skuvlla giella galggai dárogiella ja vierut galge dáččaid vierut, dat lei šaddan juo nu diehttelassan ahte eai gallis šat dan eahpidan. Ja jos soames eahpidišgođii ge dan, de eai buohkat háliidan makkárge rievdadusa. ¶
((1)) Gáldu: Wikipedia / Gjenreisingsmuseet ((2)) Gálduin eai leat juste seamma logut. Mii leat gávdnan dieđuid čuovvovaš báhcán skuvllaid birra: Stáhtainternáhtat: Skeavvonjárga, Buolbmát, Strand, Biergi, Oarddovuotna. Suohkaninternáhtat: Deanodat, Juovlavuotna, Jurrangohpi, Sirbmá. Eará skuvllat: Čiesti, Ánnejohka, Lemet, Vuossegeassin, Sáltejávri, Ihkkot, Ganešnjárga, Hámmanbirgi, Máhkir, Báhcavuotna, Várggát, Buođggát, Vuorjánjohka. ((3)) Skuvladirektevrra M. Hellebust čállin reive vaháguvvan guovlluid searvái (Nasjonalforeningen for de skadelidte distrikter) 19.11.1945. ((4)) Davvi-Romssa evakuerejuvvui ja boldojuvvui measta dadjat buot suohkaniin Ráisa, Skiervá, Gáivuotna ja Návuotna. Ivgu ja Omasvuona suohkaniin ii boldojuvvon, muhto evakuerejuvvui muhtin muddui. ((5)) Mii eat bija loguid, danne go gálduin leat nu iešguđetlágan logut, gaskkal 20000 ja 25000 eai evakueren. ((6)) Nasisttaid stivra mearridii buot dievdduid militeara-agis searvat okkuperenválddi bargodoibmii. Ollugat čiehkádedje das ja serve vuostálastindoaimmaide, gohčoduvvon «Meahci lunttat» , «Gutta på skauen» . ((7)) Omd. Klemet Vik, Sámi skuvlahistorjá 3 ((8)) Johan Johannessen: Iežas muitalus ... Sámi skuvlahistorjá 1 ((9)) Rogalandda fylkkas ((10)) Telemárkku fylkkas ((11)) Oslos ((12)) Dokumeanttas čállo «Leirvågeidet» , muhto ii gávdno dakkár namat báiki. Várra lea Eidvågeidet (Roavvi) Sievjjus. ((13)) Pavel Anderssena birra lea čállon moanat artihkkalis Deanu ja Hámmárfeastta diliid birra girjjis Sámi skuvlahistorjá 4. ((14)) Reivve leat gávdnan Ákŋoluovtta skuvlastivrra vuorkkás Goahteluovttas. ((15)) Sullii 1960 rádjái ledje Norggas guovttelágan skuvlaortnegat gávpogiidda ja giliide. Finnmárkkus vázze eanas oahppit, ja measta buot sámi mánát giliskuvllain. ((16)) Buot jahkedieđáhus lea almmuhuvvon dán girjji interneahtta-gáhpalis. Eat leat gávdnan dieđuid fidnokurssaid birra mat ledje maŋŋel 1947 geasi. ((17)) Dán biireprotokolla birra lea čállon eanet Porsáŋggu-artihkkalis maŋŋelis dán girjjis. ((18)) Eanet sáhttá lohkat mánáid birra go ledje Ruoŧas girjjis Bengt Calmeyer / Svea Andersen: Svensk-ongan. Falken 1999 ((19)) Krane, Bjørn Aage: Gjensyn med Jæren – etter 50 år i nord. I: Krigen på Sørøya 1940–45. Hasvik kommune 1995, s.116. ((20)) Geahča Sámi skuvlahistorjá 3 : Glimt fra skolehistoria i Máze, http://skuvla.info/skolehist/maze-n.htm ((21)) Nášuvnnalaš veahkki vaháguvvan guovlluide (Nasjonalhjelpen til de skadelidte distrikter ) lei vuođđudus man hálddašanráđđi, Administrasjonsrådet, ásahii 1940:s, mii biddjui nasisttaid stivrra vuollái 1942:s. Maŋŋel soađi bidje dasa ođđa nama, Nášuvnnalaš veahkki friddjavuođasoađi gillájeddjiide (Nasjonalhjelpen til frihetskampens ofre.) Nášuvnnalaš veahkki heaittihuvvui formálalaččat easka 2001:s. ((22)) Ráfiustibiid veahkkedoaimma ja Fálesnuori fidnokurssaid birra lea čállon guovtti artihkkalis Sámi skuvlahistorjá 3-girjjis. ((23)) Nuori (Gåshopen) eanadoallosearvi ozai 23.06.1946 skuvlainternáhta Nuorrái Sállanis. ¶
Eará artihkkalat Sámi skuvlahistorjá 5-girjjis ¶
Oahpahus
Sápmelaččain galgá leat dárbbašlaš máhttu, gelbbolašvuohta ja gálggat vai sáhttet ovdánahttit sámi servodagaid.
Dát mearkkaša ahte sámi álbmogis galgá leat duohta vuoigatvuohta oažžut oahpahusa sámegielas ja sámegillii.
Dat čiekŋuda sámi mánáide nana sámi identitehta ja gullevašvuođa sámi gielaide ja kultuvrii.
Buot alit oahpahus ja dutkan galgá maiddái áimmahuššat sámi perspektiivva.
Sihkkarastá buori rámmaeavttuid sámi mánáidgárddiide, vuođđooahpahussii, alit oahpahussii ja dutkamii gulahallama bakte guovddáš, guovlulaš ja báikkálaš eiseválddiiguin ja eará guoskevaš aktevrraiguin.
Ahte sámi mánáin ja nuorain lea nana identitehta ja gullevašvuohta sámi gillii, kultuvrii ja servodateallimii
Ahte sámi álbmogis lea duohta vuoigatvuohta oažžut oahpahusa sámegiela ja sámegillii mas lea buorre ja dohkálaš kvaliteahta
Ahte buot alit oahpahus ja dutkan áimmahuššá sámi perspektiivva
Sámediggi bargá máŋgga ládje joksamis daid mihttomeriid.
Mii ovttasbargat guovddáš eiseválddiiguin ja juohkit dieđuid ja rávvagiid sámegielat oahpahusa birra.
Mii juolludat doarjagiid ja stipeanddaid, hálddašan oahpponeavvobuvttadeami, ráhkada oahppoplánaid ja sihkkarastá rámmaeavttuid vuođđooahpahussii, alit oahpahussii ja dutkamii.
Vuoigatvuođat
Oahpahuslága 6.
kapihttalis leat mearrádusat sámegiela oahpahusa birra vuođđoskuvllas (§ 6-2) ja joatkkaskuvllas (§ 6-3).
Sámegielain dás oaivvilduvvo davvi,- lulli ja julevsámegielat.
Ohppiin lea danin láhkamearriduvvon, oktagaslaš vuoigatvuohta oažžut sámegiela fágas oahpu sihke mánáidskuvllas, nuoraidskuvllas ja joatkkaskuvllas, beroškeahttá gos riikkas sii orrot.
Oahppit ieža válljejit guđe sámegielain sii háliidit oahpahus.
Oahpahuslága § 6-2 mielde lea vuođđoskuvlla ohppiin geat orrot sámi guovllus vuoigatvuohta oažžut oahpahusa sámegillii ja sámegielas.
Dáinna oaivvilduvvo ahte ohppiin lea vuoigatvuohta oažžut oahpahusa sámegillii maiddái eará fágain, mii mearkkaša ahte oahpahus lágiduvvo sámegilli.
Olggobealde hálddašanguovllu lea sápmelaččain vuoigatvuohta oažžut oahpahusa sámegillii jus unnimusat 10 oahppi dan gáibidit, ja nu guhka go sii leat joavkun mas leat 6 oahppi.
 Suohkan sáhttá mearridit fállat sámegielat oahpahusa ovtta dahje máŋgga suohkana skuvllain.
Suohkan dat loahpalaččat mearrida guđe skuvlii dákkár fálaldat galgá sajáiduvvot.
Skuvlaeaiggádis lea bajitdási ovddasvástádus fuolahit ahte ohppiid vuoigatvuohta oažžut sámegilát oahpahusa ollašuhttojuvvo.
Oahpahuslága § 6-3 guoská ohppiide joatkkaskuvllain.
Sámi ohppiin lea oktagaslaš vuoigatvuohta oažžut oahpahusa sámegielas joatkkaskuvllas.
Joatkkaoahpahussii sáhttá departemeanta mearridit láhkaásahusaid mas daddjo ahte dihto skuvllat galget oahpahusa sámegillii ja sámegielas dahje sierranas sámi fágain.
Oahpahuslága láhkaásahusa § 7-1 vuođul, de lea ohppiin vuoigatvuohta oažžut oahpahusa molssaevttolaš vuogi mielde jus skuvlla iežas oahpaheaddjit eai sáhte doaimmahit dán oahpahusa.
Geavatlaččat dákkár  oahpahusvuohki mearkkaša ahte oahpahus fállojuvvo juogo gáiddusoahpahusa, árjjalašoahpahusa dahje gohttehatskuvlla bakte.
Vuođđoskuvla ja joatkkaskuvllat miehta Norgga leat oahpahuslága § 6-4 geatnegahttojuvvon fállat oahpahusa vai oahppit ohppet sápmelaččaid ja sámi giela, kultuvrra ja servodateallima birra.
Friddjaskuvlla ohppiin ii leat vuoigatvuohta oažžut sámegielat oahpahusa.
Friddjaskuvllain šaddet sámi oahppit earenoamážit ohcat sámegieloahpahusa.
Lea skuvlii alcces mearridit fállet go sámegielat oahpahusa vai eai iežaset ohppiide.
Dieđut dán birra Oahpahus
Sámedikkis leat njeallje bistevaš bargočoahkkima Máhttodepartemeanttain jagis main fáttát lea mánáidgárdi, vuođđooahpahus ja alit oahpahus.
Sámediggi mearrida sámegiela oahppoplána, vuođđoskuvlii ja joatkkaskuvlii,  ja oahppoplána duodjái, boazodoallofágii ja eará earenoamáš fágaide rávisolbmuid várás, Girko- ja oahpahusdepartemeanta mearriduvvon rámmaid vuođul.
Oahppoplánaid láhkaásahus §2-3 ja §3-4 mearrida oahpahusa sámiide, sin giela ja servodateallima birra iešguđetge fágasurggiid oktavuođas.
Girko- ja oahpahisdepartemeanta mearrádusa vuođul lea Sámedikkis váldi mearridit láhkaásahusa dákkár oahpahusa sisdoalu birra.
Sámedikkiin galgá ráđđádallat buot oahpahusáššiin mat guoskkahit sámi beroštumiide.
• Ovttas.
no - Sámi oahpponeavvut neahtas
Mii leat čohkken govaid, girjjiid, filmmaid, jienaid, oahpporeaidduid ja digitála resurssaid vai dutnje šadda álkkit leat oahpaheaddjin sámi skuvllas.
Dasa lassin gávnnat arthikkaliid sámi áššiid birra ja pedagogalaš rávvagiid.
Mánáidgárdi
Sámi mánáidgárdi lea mánáidgárdi sámi mánáid várás ja gos leat sámi mánát.
Dat lea mánáidgárdi mas sámegiella lea doaibmagiellan, ja mii earenoamážiid deattuha sámi kultuvrra.
Maiddái deattuhuvvo bargun ahte leat veahkkin fállamis sámegiela oahpahusa daid mánáidgárddiin gos dat dárbbašuvvo.
Buot sámi mánáin lea vuoigatvuohta oažžut mánáidgárdefálaldaga mii doahttala mánáid giela ja kultuvrra.
Sámediggi bargá dan badjelii ahte mánáidgárddit galget leat gergosat sámi mánáide láhččet fálaldaga mii doahttala ja vuhtii váldá mánáid giela ja kultuvrra.
Sámediggi bargá dan badjelii:
Nannet ja ovdánahttit sámi mánáidgárdemánáid giela, kultuvrra ja gullevašvuođa.
Nannet sámegielat mánáidgárdebargiid rekrutterema.
Sámediggedieđáhus mánáidgárddi birra.
Sámediggi lea čállimin dieđáhusa mánáidgárdefálaldaga birra.
Dieđáhus galgá čalmmustahttit áŋgiruššansurggiid ja daid hástalusaid maid ferte dustet go oččoda nu buori mánáidgárddiid go vejolaš.
Guđe hástalusaid oainnát don sámi mánáidgárdefálaldaga ektui? Sámediggi bovde guoskevaš instánssaid searvat árjjalaččat.
Stuorimus gaskaoapmi nannemis sámi mánáidgárdemánáid giela ja kultuvrra lea doarjja mánáidgárddiide.
Sámedikkis leat maiddái stipeandaortnegat, earret eará rekrutteremis sámegielat bargiid mánáidgárddiide.
Lea vejolaš addit stipeandda sihke joatkkaskuvlla ohppiide, ja allaskuvlla ja universiteahta studeanttaide.
Sámediggi lágida fierpmádatčoahkkimiid sámi mánáidgárdebargiid várás, vai ovdánahttit kvaliteahta ja loktet gelbbolašvuođa.
Sámediggi maiddái mánáidgárdesuorgái buktá neavvagiid sámegiela oahpahusa birra.
Sámedikkis leat máŋga ovttasbargoguoimmi geat minguin ovttasbarget vai ulbmiliiddámet joksat.
Mánáidgárddiid vánhenlávdegoddi
Máhttodepartemeanta
Oahpahusdirektoráhtta
Fylkkamánni
Mis lea maiddái lagas ovttasbargu ovttaskas suohkaniiguin, dat lea suohkana ovddasvástádus fuolahit ahte mánáidgárddit fállet sámi giella- ja kulturoahpahusa.
Suohkan lea mánáidgárddiid, maiddái priváhta mánáidgárddiid gozihaneiseváldi.
Sámediggi doalaha oktavuođa ovttaskas mánáidgárddiiguin, ja eará mánáidgárdeeaiggádiiguin go suohkanin.
Fylkkamánni ovddasvástádus lea neavvut suohkaniid ja eará mánáidgárdeeaiggádiid, ja gozihit ahte suohkanat doaimmahit geatnegahttojuvvon doaimmaideaset.
Olgguldas veahkkevárit:
Vuođđoskuvla ja JS
Skuvla lea okta dain deháleamos servodatásahusain.
Das lea vássánáigi doaimma vuođđun ja galgá min ráhkkanahttit dustet boahtteáiggi.
Skuvla ja oahpaheaddji daguhit máhto, kultuvrra ja árvvuid nuppi sohkabuolvvas nubbái.
Gelbbolašvuohta -máhttu- lea servodaga vuođđoveahkkevárri.
Vuoruheames ja doarjumis skuvlla ja oahpahusa lea danin mearrideaddjin vai sámi servodat galgá ovdánahttojuvvot sápmelaččaid iežaset višuvnnaid, vuoruhemiid ja eavttuid mielde.
Sámediggi bargá dan badjelii:
ahte galgá ráhkaduvvot ollislaš oahpahuspolitihkka vuođđooahpahussii ja joatkkaoahpahussii
ahte ruovttoluotta máksinmearri sámegielat oahpahussii muddejuvvo nu ahte duohta golut  máksojuvvojit
ahte Sámi Allaskuvla ovdánahttojuvvo álgoálbmot universiteahttan
ahte giliskuvllat sámi guovlluin galget bisuhuvvot
ahte ohppiidlohku geat čađahit joatkkaskuvlla lassána
Dát lea mainna dál bargat:
Sámediggedieđáhusain oahpu ja oahpahusa birra.
Sámediggi Norggas ii leat dássážii hábmen bajitdási mihttomeriid ollislaš oahpahuspolitihkkii.
Muhto Sámediggedieđáhus oahpu ja oahpahusa birra dán dili rievdada.
Vuosttažettiin danin go oahpahuspolitihkas lea stuorra mearkkašupmi sámi servodahkii ja servodat- ja gealbohuksemis dál ja ovddasguvlui.
Váikkuhit dasa ahte oahpahusláhka rávisolbmuidoahpahusláhka, priváhtaskuvllaidláhka ja láhkaásahusat mat gusket sámegiela oahpahussii ođasmahttojuvvojit
Ođasmahttit oahppoplána man Sámediggi lea mearridan
Sámediggi juohká dieđuid ja rávvagiid sámegielat oahpahusa birra vuođđoskuvllas.
Sámegielat oahpahus – vuoigatvuođat ja geatnegasvuođat
Gáiddusoahpahus:
Gáiddusoahpahus ja guosseoahppa lea molssaevttolaš oahpahusvuohki man galgá atnit dušše dalle go dábálaš oahpahus ii sáhtte adnot.
Jus skuvlaeaiggádis ii leat oahpaheaddji guhte sáhttá oahpahit sámegillii, de son ferte fállat ohppiide oahpahusa sámegielas dákkár molssaevttolaš oahpahusvugiid bakte.
Odne fállojuvvo sámegielat gáiddusoahpahus sihke vuođđoskuvllain ja joatkkaskuvllain.
Skuvlaeaiggádis geas ii leat oahpaheaddji sámegieloahpahussii, galgá fállat ohppiide sámegielat oahpahusa molssaevttolaš oahpahusvugiid bakte.
Oahpahuslága láhkaásahus § 7-1 molssaevttolaš oahpahusvugiid birra, daddjo ahte gáiddusoahpahus lea okta máŋga molssaeavttuin.
Odne fállojuvvo sámegielat gáiddusoahpahus sihke vuođđoskuvllas ja joatkkaskuvllas.
Nordlándda Fylkkamannis lea lulli- ja julevsámegiela gáiddusoahpahusa koordinerenovddasvástádus.
Finnmárkku Fylkkamánnis lea davvisámegiela gáiddusoahpahusa koordinerenovddasvástádus.
Dutkan ja alit oahpahus
Dutkan ja áŋgiruššamis alit oahpahusa lea dehálaš seailluheames, nannemis ja ovdánahttimis sámi servodaga.
Sámedikki mielas dárbbašuvvo dutkanvuođustuvvon máhtolašvuohta go bargat bajásšaddan- ja oahpahuspolitihkain.
Maiddái lea dehálaš ovdánahttit sámegiela dutkangiellan.
Lea maiddái dehálaš láhččet ja movttiidahttit eanet sápmelaččaid válljet dutkanámmáha ja dutkat iežas servodagas.
Mii maiddái atnit dehálažžan ovdánahttimis stuorit ja stáđđáset fágabirrasiid sámi dutkama ja alit oahpahusa várás, mas áimmahuššet ollislaš sámi geahččanguovllu.
Ovdánahttimis Sámi allaskuvla álgoálbmotuniversiteahttan lea oassin dán mannolagas.
Seammás lea guovddášbargun oažžumis sámi perspektiivva oassin buot alit oahpahusain Norggas.
Sámediggi ieš ii doaimmat dutkama, muhto oaidná man dehálaš dutkama máhtolašvuohta sihke olggobealde ja siskkobealde lea sámi servodahkii.
Sámediggi bargá dan badjelii:
Ahte buot alit oahpahus ja dutkan vuhtiiváldá sámi perspektiivva
Ahte ásahuvvo bistevaš sámi dulkonoahpu oahppofálaldat
ahte Sámi Allaskuvla ovdánahttojuvvo álgoálbmotuniversiteahttan
Dát lea mainna dál bargat:
Ovdaskuvlaoahpahusa dárkkistuvvon našunála rámmaplánain.
Sámediggi lea mielde lávdegottis mii bargá rámmaplána dárkkistemiin.
Bargolávdegoddi álggahii barggus 2011 guovvamánu 3. beaivvi, ja deaivvada mánnosaččat.
Maŋimus čoahkkin rámmaplánalávdegottis lea 2012 ođđajagimánus.
Máhttodepartemeanta lea mearridan ahte galgá ráhkaduvvot sierra rámmaplána sámi ovdaskuvlaoahpahussii.
Dát bargu lea dán plánendásis ja departemeanta bargá gávdnamis jođiheaddji lávdegoddái.
Sámi allaskuvla lea lávdegotti čállingoddi.
Ođđa vuođđoskuvlaoahpaheaddji oahpu rámmaplána oktavuođas lea Sámediggi bargan dan badjelii ahte sámi perspektiiva galgá leat oassin buot alit oahpahusain.
Dáinna leat lihkostuvvan go lea mearriduvvon ahte vuođđoskuvlla oahpaheaddjioahppu galgá gealbudahttit studeanttaid oahppat sámi dilálašvuođaid ja sámi mánáid vuoigatvuođaid birra ja sápmelaččaid birra geat leat dohkkehuvvon álgoálbmogin.
Rávisolbmuid oahpahus
Sámegiella lea vuođđudeaddji árvun.
Sámi iešguđege guovlluin lea ollu rávisolbmot geat ovddeš dáruiduhttima dihte leat massán eatnigielaset.
Dán dili dihte dárbbašuvvo rávisolbmuidoahpahus sámegielas, sihke vuođđoskuvlla ja joatkkaskuvlla dásis.
Sámediggi atná dehálažžan láhččet gurssaid otná váhnemiidda mii lea áibbas mearrideaddjin jus giella galgá ovdánahttojuvvot ovddasguvlui.
Ovddavástideaddji politihkkár
Ulbmil:
Rávis sápmelaččaide geat eai hálddaš sámegiela galgá láhččojuvvot vejolašvuohta háhkat dárbbašlaš vuođđomáhtu heivvolaš oahpahusa bakte.
Sámediggi áigu ásahit oahpahusvuogádaga mii addá buot sámi mánáide, nuoraide ja rávisolbmuide oahpposajádagaid go sii sáhttet ovdánahttit iežaset máhtolašvuođa, giela ja kultuvrra.
Sámediggi lea addán bargun Sámi Allaskuvlii ovdánahttit ja čađahit 5-jagi  rávisolbmooahpahusprográmma sámegielas mii galgá leat oassin giellaprográmmas ii-sámegiela hubmi olbmuid várás davvi-, julev- ja lullisámi guovlluin.
Rávisolbmooahpahusprográmma galgá heivehuvvot báikkálaš dárbbuide.
Giellaoahpahus galgá vuođđuduvvot báikkálaš diliide ja deattuhit báikkálaš variánttaid ja nu seailluhit ja nannet báikkálaš sámi gullevašvuođa.
Rávisolbmooahpahusprográmma galget leat čuovvovaš bealit:
a)      Álgogursa 1 sámegielas
b)      Álgogursa 2 sámegielas
c)      Sámegiela lohkanbadjeoahppu
Ulbmil lea ahte 5-jagi giellaprográmma olis álggahuvvojit doaibmabijut man boađusin lea eanet  sámegiela geavaheaddjit.
Ulbmiljoavkun leat ii-sámegielat hubmi olbmot viiddis geográfalaš guovllus ja earenoamážiid dain guovlluin gos dáruiduhttin eanemusat lea čuohcan.
Prošeakta sáhttá duođaštit hui positiiva bohtosiid das man galle rávisolbmo leat čađahan sámi giellaoahpahusa ja galle giellaguovddáža leat leamašan mielde prošeavttas.
Maŋŋil go rávisolbmuid oahpahusprográmma álggahuvvui de leat leamašan stuorit rekruteren sámegielat oahpuide.
Áigumuš lea beassat álggahit gurssaid lulli- ja julevsámi guovlluin, ja Norgga stuorimus gávpogiin.
Gursat galget váikkuhit dasa ahte ii sámegiela hubmi olbmot galget beassat fas hupmagoahtit sámegiela, ja ahte sámegielagat galget oahppat lohkat ja čállit sámegiela.
Maiddái galgá leat vejolašvuohta háhkat lohkangelbbolašvuođa vai galget sáhttit joatkit dábálaš oahpahusaide.
Dát lea mainna dál bargat:
Rávisolbmuid oahppoprográmma “Giellaprográmma” čuovvoleapmi
Sámi rávisolbmuidoahpahusprográmma olles riikka várás
Oahpahuslága § 4A-1 daddjo ahte rávisolbmuin lea riekti oažžut heivehuvvon vuođđoskuvlaoahpahusa.
Rávisolbmuin geain lea riekti oažžut vuođđoskuvlaoahpahusa lea maiddái riekti oažžut neavvagiid ja rávvagiid kártemis iežaset oahppodárbbuid, ja riekti oažžut oahpahusa mii lea heivehuvvon sin gelbbolašvuhtii ja maiddái ovdáneami.
Dás ii gáibiduvvo ahte rávisolbmot galget čađahit oahpahusa olles fágas.
Viidáset lea rávisolbmuin oahpahuslága § 4A-3 mielde vuoigatvuohta oažžut joatkkaoahpu dan jagi rájes go devdet 25 jagi.
Joatkkaoahpahusa vuoigatvuohta gullá sidjiide geat leat čađahan vuođđoskuvlla dahje sullásačča, ja geat ovdal eai leat čađahan ja joatkkaskuvlaoahpu.
Rávisolbmot geat čađahit joatkkaskuvlla oahpahusa galget čuovvut dábálaš oahppoplánaid.
Oahpahuslága § 4A-4 mielde geatnegahttojuvvo suohkan ja fylkkasuohkan láhččet vuođđoskuvlaoahpahusa ja joatkkaoahpahusa rávisolbmuide, ja sii sáhttet ávkkástallat oahppolihtuid, dohkkehuvvon neahttaskuvllaid ja earáid geat fállet vuođđoskuvlaoahpu ja joatkkaoahpu vai ollašuhttet geatnegasvuođaideaset fállamis rávisolbmuide oahpahusa.
Rávisolbmuin geain lea vuoigatvuohta oažžut joatkkaoahpahusa, lea maiddái riekti oažžut iežaset reálagelbbolašvuođa árvvoštallojuvvot.
Gealboduođaštusa oažžu fylkkasuohkanis.
Máhttodepartemeanta
Oahpahusdirektoráhtta
Fylkkamánni
Stuoradiggi lea dohkkehan Sámi Oahppolávdegotti (SOL) stáhtadoarjaga vuoigaduvvon oahppolihttun 1976 rávisolbmuidoahpahuslága vuođul.
SOL váldoulbmilin lea doaimmahit čuvgehus- ja oahppodoaimmaid sápmelaččaid gaskkas.
Oahpponeavvut
Vai joksat mánáidgárddi rámmaplána ulbmiliid ja Máhttoloktema – sámi oahppoplána, de galget oahpponeavvut gávdnot buot fágasurggiin ja buot fágain lulli-, julev- ja davvisámegielaide
Sámedikkis lea ovddasvástádus jahkásaš bušeahtaid bakte čilget mihttomeriid, strategiijaid ja doaibmabijuid oahpponeavvuid buvttadeami váste.
Sámedikkis lea ovddasvástádus juohkimis ruđaid ja čuovvolit ja dárkkistit ruhtageavaheami lágaid, ja njuolggadusaid ektui.
Sámediggi bargá dan badjelii ahte:
Ožžodit sámegielat oahpponeavvuid ja pedagogalaš ávdnasiid innovatiivvalaš ja beaktilis buvttadeami
Gávdnojit sámi oahpponeavvut ja juohkit dieđuid daid birra sámi oahpponeavvoguovddáža ja Sámedikki neahttasiidduid bakte ja ahte sáhttá ohcat dieđuid oahpponeavvuid birra oahpponeavvouskkádagas neahtas.
Sámedikki oahpponeavvobarggu vuođđun leat Sámedikki 2009-2012 oahpponeavvoovdánahttima strategalaš plána mearriduvvon strategiijat.
Plána mearkkaša earret eará ahte mii galgat:
Ovdánahttit ođđa oahpponeavvuid lulli-, julev- ja davvisámegielaide
Jorgalit ja heivehit dálá oahpponeavvuid
Ovttasbargat guoskevaš fágabirrasiin fágagirjjálašvuođa ovdánahttima oktavuođas
Ovdánahttit dábálaš ja/dahje digitála oahpponeavvuid
Heivehit dálá lulli- ja davvisámegielat oahpponeavvuid nubbingiela oahpahussii
Lohkat ja vuorkut teavsttaid jietnafiilan
Nammadit bargojoavkku man bargun lea válljet matematihkkagirjjiid mat galget jorgaluvvot lulli-, julev- ja davvisámegielaide
Dárbbu mielde jorgalit ja heivehit oahppogirjjiid/fáddágirjjiid lulli-, julev- ja davvisámegielaid gaskkas
Ovttasbargat Sámi earenoamášpedagogalaš doarjalusain kártemis dárbbuid
Ovttasbargat Stáhta earenoamášpedagogalaš doarjalusa fágabirrasiiguin ovdánahttimis oahpponeavvuid, kárten ja bagadallanávdnasiid
Ovttas.
no - Sámi oahpponeavvut neahtas
Mii leat čohkken govaid, girjjiid, filmmaid, jienaid, oahpporeaidduid ja digitála resurssaid vai dutnje šadda álkkit leat oahpaheaddjin sámi skuvllas.
Dasa lassin gávnnat arthikkaliid sámi áššiid birra ja pedagogalaš rávvagiid.
